Inmarsat C ir divu virzienu datu pakešu pārraides pakalpojums, kuru sniedz telekomunikāciju uzņēmums Inmarsat. Datu pārraide notiek starp mobilajām Zemes stacijām (Mobile Earth Station (MES) - angļu val.) vai kuģu Zemes stacijām (Ship Earth Station (SES) - angļu val.) un krasta Zemes stacijām (Coast Earth Station (CES) - angļu val.). Tas kļuva pilnībā operacionāls pēc izmēģinājumu perioda 1991. gada janvārī. Inmarsat C priekšrocības salīdzinot ar Inmarsat A ir cena, mazāki termināļa gabarīti un mazāka, omnidirekcionāla antena. Trūkums ir tāds, ka ar Inmarsat C nav iespējami balss sakari. Pakalpojums ir apstiprināts izmantošanai globālajā jūras negadījumu un drošības sakaru sistēmā (Global Maritime Distress and Safety System (GMDSS) - angļu val.), atbilst Starptautiskās Jūras organizācijas (International Maritime Organization (IMO) - angļu val.) noteiktajām kuģu aizsardzības trauksmes sistēmu (Ship Security Alert System (SSAS) - angļu val.) prasībām un ir visizplatītākais zvejas kuģu satelītnovērošanas sistēmas realizācijas pakalpojums. Pakalpojums izmanto uzkrāšanas un nosūtīšanas (store and forward - angļu val.) metodi, kura ļauj savienoties ar datu pārraides tīkliem un nosūtīt vai saņemt: e-pastus, īsziņas, teleksus, maršrutus (atrašanās vietas ziņojumus), karšu un laikapstākļu prognožu korektūru, jūrniecības drošības informāciju (Marine Safety Information (MSI) - angļu val.), jūrniecības aizsardzības informāciju, GMDSS ziņojumus, SafetyNET un FleetNET pakalpojumu ziņojumus, divu virzienu ziņojumus, datu ziņojumus un aptaujas, drošības un negadījumu trauksmes. Pakalpojumu nodrošina ar Inmarsat C raidītāju - uztvērēju vai mazākas jaudas mini C raidītāju - uztvērēju. Datu pārraide starp MES un LES notiek ar ātrumu 600 biti sekundē. Pārraidīšana notiek frekvenču diapazponā no 1626,5 MHz līdz 1645,5 MHz, bet uztveršana diapazonā no 1530 MHz līdz 1545 MHz. Pakalpojums ir pieejams izmantošanai jūrā, uz sauszemes un aviācijā. Sistēmu izmantoja, lai izsekotu BBC projektu "BBC Kaste" (BBC Box - angļu val.). BBC ziņas sekoja konteineram pa pasauli gada garumā, lai ilustrētu globalizāciju un pasaules ekonomiku. Inmarsat C sistēmu kā Inmarsat A papildinājumu ieviesa 1991. gadā. Šī sistēma nodrošina lētus, globālus sakarus lietojot mazu un vieglu termināli. Sistēma nodrošina plaša spektra sakaru pakalpojumus, tajā skaitā divu virzienu ziņojumu pārraidi izmantojot uzkrāšanas un nosūtīšanas metodi, negadījumu trauksmju izziņošanu, pārraides uzlabotajā grupu izsaukumā (Enhanced Group Call (EGC) - angļu val.), kā arī pārraides datu ziņojumu, datu aptauju, uzraudzības kontroles un datu iegūšanas (Supervisory Control And Data Acquisition (SCADA) - angļu val.) nodrošināšanai. Tāpat Inmarsat C sistēma atbilst GMDSS prasībām, kura ir kļuvusi par obligātu daudzos kuģos. Kopējais Inmarsat C termināļu skaits pārsniedz 5 000 un strauji aug. Inmarsat prognozē, ka gala lietotāju skaits pārsniegs 50 000. Inmarsat C sistēma nodrošina teksta un datu sakarus no un uz kuģiem izmantojot Inmarsat sakaru pavadoņu sistēmu. Sistēma ir bāzēta digitālajās tehnoloģijās, tādēļ var nosūtīt vai saņemt jebko, ko var digitāli kodēt neatkarīgi no tā vai tas ir ievadīts teksts vai no mērinstrumenta nolasīta vērtība, vai arī kāda cita informācija digitālā formā. Pamata tehnika ziņojumu nosūtīšanai tiek dēvēta par uzkrāšanas un nosūtīšanas ziņojumapmaiņu. Tas nozīmē, ka ziņojumus no un uz kuģiem uztver un uzglabā CES pirms automātiskas pārraides tālāk uz kuģi vai teleksa, datu pakešu vai faksa abonentiem. Nepastāv tieša saite starp kuģi un izsaukto abonentu. Ziņojums kodētu datu pakešu virknes veidā tiek nosūtīts uz Inmarsat C CES, kura tiek izmantota kā saikne starp pavadoņu sakariem un nacionālajiem vai starptautiskajiem telesakaru tīkliem. Uz neilgu laiku CES uzglabā ziņojumu pirms nosūtīšanas tālāk. Laiks, lai noraidītu ziņojumu no kuģa uz krastu vai no krasta uz kuģi un to uztvertu, parasti aizņem trīs līdz sešas minūtes. Ja CES datu paketēs uztver kļūdas, tā signalizē atpakaļ uz SES, lai bojātās paketes tiktu nosūtītas atkārtoti. Procedūra tiek atkārtota, kamēr CES nav saņēmusi pilnu ziņojumu bez kļūdām. Nelaimes prioritātes ziņojumi var tikt nosūtīti un automātiski nodoti tuvākajam glābšanas koordinācijas centram, kurš veiks nepieciešamās darbības, lai informētu glābšanas dienestus, kā arī citus tuvumā esošos kuģus un lidaparātus. SES nelaimes izsaukumu var dot divos veidos. Nelaimes trauksme satur ierobežotu informāciju par nelaimē esošo kuģi. Daļa informācijas var tikt iegūta no kuģa sensoriem, citu ievada ar roku: SES Inmarsat numurs - automātiski ievada SES; CES identifikators - jāizvēlas tuvākā CES; kuģa atrašanās vieta - automātiski vai ievada ar roku; datums un laiks - automātiski vai ievada ar roku; nelaimes veids - jāizvēlas viens no piedāvātajiem: nenoteikts; ugunsgrēks/eksplozija; applūšana; sadursme; uzsēšanās uz sēkļa; sānsvere; grimšana; zaudētas vadības spējas un dreifē; kuģis tiek atstāts; nepieciešama palīdzība. kuģa kurss - automātiski vai ievada ar roku; kuģa ātrums - automātiski vai ievada ar roku. Pēc trauksmes nosūtīšanas, piecu minūšu laikā atnāk saņemšanas apstiprinājums. Nelaimes prioritātes ziņojums ļauj nosūtīt pilnu teksta ziņojumu ar negadījuma detaļām un nepieciešamo palīdzību. Ziņojums satur līdzīgu informāciju nelaimes trauksmei. Jāizvēlas nelaimes prioritāte un tuvākā CES, pēc tam jāievada vai jāizvēlas jau sagatavots nelaimes ziņojums un tas jānosūta. Teleksa ziņojumi var tikt nosūtīti no un uz jebkuru teleksa termināli, kurš pieslēgts nacionālajam vai starptautiskajam teleksa tīklam. Līdzīgi elektroniskais pasts var tikt nosūtīts no un uz jebkuru datora termināli, kurš pieslēgts nacionālajam vai starptautiskajam publiskajam komutējamajam datu tīklam (public switched data network (PSDN) - angļu val.) vai publiskajam komutējamajam telefonu tīklam (public switched telephone network (PSTN) - angļu val.). Ziņojumus var nosūtīt arī no kuģa uz faksa termināli, kurš pieslēgts nacionālajam vai starptautiskajam telefonu tīklam. Faksus var nosūtīt tikai no kuģa uz krastu, bet ne otrādi. Datu pārsūtīšana var notikt starp Inmarsat A un Inmarsat C termināļiem uz dažādiem kuģiem kādā no četriem okeānu reģioniem. Inmarsat C MES ir aprīkotas ar uzlabotā grupu izsaukuma (Enhanced Group Call (EGC) - angļu val.) iespēju, kura ļauj uztvert un noraidīt ziņojumus atsevišķiem kuģiem vai rajoniem. Ziņojumus var noraidīt atsevišķiem kuģiem, flotei, rajonam, konkrēta karoga kuģiem vai arī visiem kuģiem. Sistēma kuģiem ļauj saņemt dažādus brīdinājumus, prognozes, no krasta uz kuģiem nododamas nelaimes trauksmes, jaunumus un citu noderīgu informāciju. Bez okeānu centrālās daļas pārklājuma, EGC sistēmu var izmantot, lai nodrošinātu automātiskus pakalpojumus tajos piekrastes ūdeņos, kur nav iespējams nodrošināt NAVTEX pārklājumu. Īpaši atzīmējama ir sistēmas iespēja nosūtīt ziņojumu visām stacijām, kuras atrodas noteiktā ģeogrāfiskā rajonā. Rajons var būt NAVAREA rajons, laikapstākļu prognožu rajons vai arī var tikt noteikts pēc vajadzības. Šī EGC sistēmas īpatnība ir noderīga pārraidot lokālus vētras brīdinājumus vai no krasta uz kuģiem nododamas nelaimes trauksmes, kad nav lietderīgi ziņojumu nosūtīt visiem attiecīgā okeāna reģionā esošajiem kuģiem. SafetyNET pakalpojums ļauj informācijas sniedzējam, piemēram, meteoroloģiskajam vai hidrogrāfijas birojam, pārraidīt jūrniecības drošības informāciju (Marine Safety Information (MSI) - angļu val.) visām vai izvēlētām SES noteiktā okeāna reģionā. Caur EGC SafetyNET tiek pārraidīti sekojošu tipu ziņojumi: navigācijas brīdinājumi; meteoroloģiskie brīdinājumi; laikapstākļu prognozes; no krasta uz kuģiem nododamas nelaimes trauksmes; vispārējas nozīmes svarīgi ziņojumi. FleetNET pakalpojums ļauj informācijas sniedzējam, piemēram, kuģniecībai vai valdībai, pārraidīt tāda veida informāciju kā uzņēmuma jaunumi vai valdības informācija izvēlētām SES, kuras pieder slēgtam tīklam. Lai saņemtu FleetNET ziņojumus, SES jābūt lejupielādētam īpašam EGC tīkla identifikācijas (EGC Networt Identification (ENID) - angļu val.) kodam un tai jābūt sinhronizētai ar attiecīgo tīkla koordinēšanas staciju (Network Coordinating Station (NCS) - angļu val.) kopējā kanālā. Caur EGC FleetNET var tikt pārraidīti sekojošu tipu ziņojumi: jaunumi; nacionāla vai valdības informācija; informācija kuģu grupai, piemēram, vienas kuģniecības kuģiem. Datu ziņošanas iespēja ļauj no SES operāciju centra analīzei nosūtīt īsus datu ziņojumus, kuri iegūti no mērierīcēm vai ievadīti ar roku. Tomēr to CES staciju skaits, kuras atbalsta datu ziņošanu, kā arī uzraudzības kontroli un datu iegūšanu (Supervisory Control And Data Acquisition (SCADA) - angļu val.), ir ierobežots. Tiek sagaidīts, ka nākotnē aizvien vairāk CES atbalstīs šos pakalpojumus. Lai saņemtu pakalpojumu, SES operāciju centrā jāreģistrē slēgtā datu ziņošanas tīklā. Centrs nodrošina, ka CES lejupielādē un saglabā tīkla identifikatoru. Šī tīkla informācija sastāv no unikāla datu ziņošanas tīkla identifikācijas (Data reporting Network Identification (DNID) - angļu val.) koda un SES dalībnieka numura tīklā. Tipiski kuģa ziņojumi var būt: pārgājiena plāns; atrašanās vietas ziņojums; novirzīšanās ziņojums; ierašanās ziņojums; reisa sākšanas ziņojums u.c. Operatora palīdzība ir nepieciešama, ja krasta operatoram, saņemot ziņojumu no SES termināļa, jānodod to tālāk balss ziņas veidā pa telefonu vai jānosūta kā vēstule uz norādīto adresi. Citi operatora palīdzības piemēri ir ziņojumu piegādes statusu pārraide, uzziņu pakalpojumi, tulkošana un piekļuve datu bāzēm. Pievienotas vērtības pakalpojumi ir elektroniskā pasta pakalpojumi, kā arī starpniecības pakalpojumi, kas ļauj abonentiem nosūtīt ziņojumus uz SES no valstīm, kurās nav atbalsta tiešai piekļuvei Inmarsat C sistēmai. Citi pievienotas vērtības pakalpojumi ir faksu apstrāde un divciparu koda pakalpojumi. Divciparu koda pakalpojumi dažās CES vēl tikai tiek attīstīti un var nebūt pilnībā pieejami publiskai lietošanai. Iekārta izmanto virs klāja uzstādītu omnidirekcionālu antenu. Antenai jābūt uzstādītai pēc iespējas augstāk tādā veidā, lai skatoties no tās zenīta līdz horizontam visos virzienos antenas skats uz debesīm nebūtu aizklāts vai būtu aizklāts minimāli. Lai tiktu realizēti sakari ar izvēlēto pavadoni, līniju starp antenu un pavadoni nedrīkst aizsegt šķēršļi. Tādas atmosfēras parādības kā lietus vai mākoņi sakarus neietekmē. Zem klāja izvietotais aprīkojums sastāv no raidītāja - uztvērēja, personālā datora, printera un barošanas avota. Ja kuģis ir aprīkots ar GPS uztvērēju vai citu līdzīgu navigācijas sistēmu, tiek rekomendēts to pieslēgt Inmarsat C terminālim, lai vienmēr tiktu atjaunota kuģa atrašanās vietas informācija. Uz kuģiem, kuriem nav iespējams nodrošināt automātisku atrašanās vietas atjaunošanu, pozīcija jāievada ar roku reizi četrās stundās. Krasta abonents var būt viena no zemāk uzskaitītajām nacionālajam vai starptautiskajam telesakaru tīklam pieslēgtajām iekārtām: telekss, kurš pieslēgts starptautiskajam teleksa tīklam; dators, kurš pieslēgts starptautiskajiem datu tīkliem (publiskajam komutējamajam datu tīklam (public switched data network (PSDN) - angļu val.), X.25 vai X.400 tīkliem); dators, kurš pieslēgts starptautiskajiem telefonu tīkliem (publiskajam komutējamajam telefonu tīklam (public switched telephone network (PSTN) - angļu val.)); faksa aparāts, kurš pieslēgts PSTN tīklam. SES ļauj nosūtīt ziņojumu uz krastā izvietotu faksa aparātu, bet Inmarsat C sistēma neļauj no krastā izvietota faksa aparāta tieši nosūtīt ziņojumus uz SES; īpašs aprīkojums, piemēram, datu apstrādes sistēmas. Inmarsat mobilais numurs ir radiofrekvenču un numerācijas nacionālā pārvaldītāja piešķirts Inmarsat C SES identifikācijas numurs. Tas ir atvasināts no kuģa identifikācijas koda (Maritime Mobile Services Identity Number (MMSI) - angļu val.) un sastāv no deviņiem cipariem. Numura formāts ir 4XX XXX XXX. Tīkla koordinēšanas stacijas (Network Coordinating Station (NCS) - angļu val.) pastāvīgi pārraida kopējā kanālā, kuram ir vairākas funkcijas, bet divas no tām ir: EGC ziņojumu nosūtīšana SES; datu aptauju un kontroles komandu nosūtīšana SES. Lai šīs funkcijas tiktu izpildītas korekti, SES jāpiesakās tajā okeāna reģiona NCS, kurā atrodas kuģis. Tīkla kontroles centrs (Network Control Centre (NCC) - angļu val.) ir izvietots Londonā un kontrolē visa pavadoņu tīkla noslodzi. Lai to realizētu, izmanto globālu telesakaru tīklu, kurš savieno tīkla kontroles centru ar tīkla koordinēšanas stacijām katrā no četriem okeāna reģioniem. Pavadoņu kontroles centrs (Satellite Control Centre (SCC) - angļu val.) arī ir izvietots Londonā un veic tīkla pavadoņu uzturēšanu: to orbītas korekciju, telemetriju, sekošanu orbītai un pavadoņu vadību. Lai piekļūtu Inmarsat C pakalpojumiem, SES jāpiesakās savā okeāna reģionā un uztvērējam jābūt sinhronizētam tīkla koordinēšanas stacijas kopējā kanālā. Pēc pieteikšanās, parasti, SES paliek pieteiktā stāvoklī visu laiku, kamēr kuģis atrodas attiecīgajā okeāna reģionā. Ja SES jāizslēdz, jāveic izrakstīšanās tīkla koordinēšanas stacijā. Līdzīgi, pārejot no viena okeāna reģiona uz citu, būs nepieciešams pieteikties jaunā okeāna reģiona tīkla koordinēšanas stacijā un, protams, jāizvēlas jauna CES turpmākiem sakariem. Lai nosūtītu teleksu, jāievada starptautiskais teleksa valsts kods un nacionālais teleksa numurs. Inmarsat C iekārtā katram ziņojumam jānorāda tā tips un formāts. Pieejami vairāki formāti. Telekss (ITA2) ir piecu bitu kods, ko pārsvarā izmanto teleksa ziņojumiem. ASCII (IA5) ir septiņu bitu kods, ko parasti izmanto sūtot teksta ziņojumus uz datora vai faksa termināli. Bet DATA ir astoņu bitu kods, ko pārsvarā izmanto pārsūtot digitālus datus caur publisko komutējamo datu tīklu. Nosūtot faksu, jāievada starptautiskais tālsarunu kods un faksa termināļa nacionālais telefona numurs. Pārraides tips ir FAX, bet formāts septiņu bitu ASCII kods. Ja adresāts ir dators, kas pieslēgts publiskajam komutējamajam telefonu tīklam (public switched telephone network (PSTN) - angļu val.), tad jāievada starptautiskais tālsarunu kods un datora nacionālais telefona numurs. Pārraides tips ir PSTN, bet formāts ASCII vai DATA atkarībā no tā vai nosūtāmais ziņojums sastāv no teksta vai digitāli kodētiem datiem. Ja adresāts ir dators, kas pieslēgts publiskajam komutējamajam datu tīklam (public switched data network (PSDN) - angļu val.), tad jāievada starptautiskais datu numurs (international data number (IDN) - angļu val.) vai, tā saucamā, X.25 adrese. IDN vai X.25 adresi bez apakšadreses dēvē arī par tīkla lietotāja adresi (Network User Address (NUA) - angļu val.). Pirmos četrus starptautiskā datu numura, X.25 adreses vai tīkla lietotāja adreses ciparus sauc par datu tīkla identifikācijas kodu (Data Network Identification Code (DNIC) - angļu val.). Šie cipari norāda valsti un konkrētu publisko datu tīklu šajā valstī. Pārraides tips ir PSDN (X.25), bet formāts ASCII vai DATA. Nosūtot ziņojumu citai SES, jāievada teleksa okeāna reģiona piekļuves kods un Inmarsat mobilais numurs. Capsizing and Sinking of Fishing Vessel Destination National Transportation Safety Board, 2018. gada 20. jūnijs. 6. lpp. Skatīts: 2023. gada 7. maijā "Inmarsat C SafetyNET ir starptautiski pieņemta, automatizēta pavadoņsakaru sistēma laikapstākļu prognožu un brīdinājumu, navigācijas brīdinājumu un citas drošības informācijas izplatīšanai visiem kuģu tipiem un ir daļa no globālās jūras negadījumu un drošības sakaru sistēmas (GMDSS). SafetyNET ir starptautisks pakalpojums jūrniecības drošības informācijas (MSI), kā arī ar meklēšanu un glābšanu saistītas informācijas pārraidīšanai un automātiskai uztveršanai izmantojot Inmarsat pavadoņu sistēmu." Q&A: The Box BBC News, 2008. gada 11. septembris. Skatīts: 2023. gada 7. maijā Gorelikov N. GMDSS Operators Course. 133. lpp. Gorelikov N. GMDSS Operators Course. 133., 134. lpp. Gorelikov N. GMDSS Operators Course. 134., 135. lpp. Gorelikov N. GMDSS Operators Course. 135. lpp. Pastāv 21 jūras rajons, kuros dažādas valdības ir atbildīgas par navigācijas un meteoroloģisko brīdinājumu izplatīšanu jeb 21 NAVAREA rajons Gorelikov N. GMDSS Operators Course. 136., 137. lpp. Gorelikov N. GMDSS Operators Course. 137., 138. lpp. Gorelikov N. GMDSS Operators Course. 138., 139. lpp. Gorelikov N. GMDSS Operators Course. 139. lpp. Gorelikov N. GMDSS Operators Course. 141. lpp. Latvijā VAS "Elektroniskie sakari". Gorelikov N. GMDSS Operators Course. 141., 142. lpp. Gorelikov N. GMDSS Operators Course. 142. lpp. Starptautiskais telegrāfa alfabēts Nr. 2 (International Telegraph Alphabet No. 2 (ITA2) - angļu val.). Starptautiskais alfabēts Nr. 5 (International Alphabet No. 5 (IA5) - angļu val.). Gorelikov N. GMDSS Operators Course. 143. lpp. Drošības sakari ar Inmarsat C (angliski) Video par Inmarsat C sistēmas darbību (krieviski)