Šis raksts ir par 1952. gadā dzimušu politiķi. Par citām jēdziena Kreituse nozīmēm skatīt nozīmju atdalīšanas lapu. Ilga Kreituse (dzimusi Ilga Grava, pēc pirmajām laulībām Ilga Gore, 1952. gada 5. jūlijā Tērvetē) ir latviešu politiķe, vēsturniece. Bijusi 6. Saeimas priekšsēdētāja, 5. un 6. Saeimas deputāte. Ilga Kreituse ir dzimusi Tērvetē. Vēlāk kopā ar ģimeni pārcēlās uz dzīvi Jūrmalā. 1970. gadā beigusi Jūrmalas 3. vidusskolu. No 1972. līdz 1977. gadam Ilga Kreituse studēja Latvijas Valsts Universitātes Vēstures un filozofijas fakultātē. No 1977. gada līdz 1980. gadam — aspirantūrā Maskavas Valsts universitātē. 1982. gadā aizstāvēja disertāciju "Par matemātisko metožu izmantošanu vēstures zinātnē". Pēc atgriešanās Latvijā strādā LVU Vēstures un filozofijas fakultātē, Partijas vēstures institūtā un Zinātņu Akadēmijas Vēstures institūtā. Strādājusi par skolotāju Rīgas 1. ģimnāzijā. Pirmās laulības ar LKP CK kultūras nodaļas vadītāja Aivara Gora dēlu vēsturnieku Jāni Gori. Padomju laikos un 20. gadsimta 90. gadu sākumā publicējusies kā Ilga Gore. Ievēlēta 5. Saeimā no Demokrātiskās centra partijas saraksta. Pēc Demokrātiskās centra partijas un Demokrātiskās partijas "Saimnieks" apvienošanās 6. Saeimas vēlēšanās startēja no DPS saraksta, tika ievēlēta Saeimā. Saeimas priekšsēdētāja no 1996. gada decembra līdz 1997. gada septembrim. 1996. gadā kandidēja valsts prezidenta vēlēšanās, ieņēma otro vietu aiz atkārtoti ievēlētā Gunta Ulmaņa. 1996. gada septembrī izstājās no DPS frakcijas, darbu 6. Saeimā turpināja kā frakcijām nepiederoša deputāte. Pēc Demokrātiskās partijas Saimnieks sašķelšanās kopā ar vīru Aivaru Kreitusu kļuva par jaunizveidotās Darba partijas līderiem. 1998. gadā notikušajās 7. Saeimas vēlēšanās Ilga Kreituse startēja apvienotajā Darba partijas, Latvijas Zaļās partijas un Kristīgi Demokrātiskās savienības sarakstā, kas neguva nepieciešamo atbalstu iekļūšanai Saeimā. 2001. gadā ievēlēta Rīgas domē, bet no mandāta atteicās par labu A. Kreitusam. 9. Saeimas vēlēšanās kopā ar Darba partiju piedalījās LSDSP sarakstā, kas nepārvarēja 5% barjeru. «Ilgas Kreituses biogrāfija». Arhivēts no oriģināla, laiks: 2007. gada 16. maijā. Skatīts: 2007. gada 12. oktobrī. I.Kreituses biogrāfija[novecojusi saite] «::Informâcija par 6.Saeimas deputâtu::». Arhivēts no oriģināla, laiks: 2006. gada 5. oktobrī. Skatīts: 2007. gada 12. oktobrī. «Ūdre, visticamāk, nav iekļuvusi 9.Saeimā». Arhivēts no oriģināla, laiks: 2015. gada 18. jūnijā. Skatīts: 2007. gada 12. oktobrī. «G. Jirgensons. Kādam jābūt divdesmit pirmā gadsimta Latvijas sociāldemokrātam?». Arhivēts no oriģināla, laiks: 2007. gada 23. oktobrī. Skatīts: 2007. gada 12. oktobrī.