Senie (angļu: Ancients) ir izdomāta cilvēku rase ASV un Kanādas militārās zinātniskās fantastikas televīzijas seriāla "Zvaigžņu vārti" visumā. Tā ir viena no attīstītākajām rasēm, kādas jebkad pastāvējušas, veidojusies miljoniem gadu pirms mūsdienu cilvēkiem. Viņu zināmākais izgudrojums ir Zvaigžņu vārti, kurus tie izvietojuši neskaitāmās pasaulēs daudzās galaktikās. Seriālā mūsdienu cilvēki izmanto vēl vienu Seno sasniegumu — pilsētu-kuģi Atlantīdu (tajā norisinās seriāla "Zvaigžņu vārti: Atlantīda" notikumi). Zemes cilvēku ekspedīcija pēc ierašanās Atlantīdā aktivizē hologrāfisko saskarni un atklāj šo seno cilvēku vēstījumu, kurā tie sveic un vienlaikus arī brīdina zemiešus. Seno rase ir cietusi sakāvi karā ar negantu pretinieku, tādēļ, lai glābtos, viņu pilsēta tiek nogremdēta okeāna dibenā, bet izdzīvojušie dodas uz Zemi. Senie nav burvji vai dievi, par tādiem arī neuzdodas, bet daudzkārt pārspēj zemiešus tehnoloģiju ziņā. Ir paralēles starp Seno rasi un varenām rasēm citos zinātniskās fantastikas seriālos, piemēram, Q Continuum no seriāla "Zvaigžnu ceļš" vai vorloniem no seriāla "Babilona 5". Tuvi Senajiem ir arī elfi no Tolkīna darbiem. Pirms daudziem miljoniem gadu seno cilvēku civilizācijā notika konflikts starp reliģiskiem fanātiķiem un cilvēkiem, kuri ticēja zinātniskai pieejai apkārtējās pasaules izpētē. Konflikta rezultātā civilizācija sadalījās divās nometnēs, un daļa no tiem, vēlāk saukta par Senajiem, pameta savu pasauli. Nav zināms, cik ilgi viņi dreifēja kosmosā, kad ieradās Piena Ceļa galaktikā, arī viņu dzimtās galaktikas atrašanās vieta nav zināma, taču Piena Ceļā viņi nolēma radīt jaunu civilizāciju. Mūsu galaktikā viņi dzīvoja tūkstošiem, varbūt pat miljoniem gadu, līdz viņus skāra slimība, līdzīga mūsdienu meningītam, un ļaudis bija spiesti pamest Piena ceļu un pārcelties uz Pegaza galaktiku. Pegaza galaktikā viņu pilsēta-kuģis Atlantīda nosēdās planētas Lantea okeānā un tur, acīmredzot, izveidojās viņu galvaspilsēta. Tāpat kā Piena ceļā, šī cilvēku rase izplatījās Pegaza galaktikā, līdz saskārās ar iratus vabolēm, kuras bija spējīgas uzsūkt savu upuru DNS, barojoties līdzīgi vampīriem. Rezultātā vaboles evolucionēja, kļūstot par reifiem — vampīriem-humanoīdiem, Seno niknākajiem ienaidniekiem. Norisinājās karš, kas apdraudēja Seno rases pastāvēšanu, un viņiem nācās atkāpties uz Zemi, kuru reifi nevarēja sasniegt, jo viņiem nebija starpgalaktisko hiperdzinēju, bet Pegaza galaktikas zvaigžņu vārti nevarēja atvērt tārpeju uz Zemi. Tai laikā Piena Ceļa galaktikā (tai skaitā arī uz Zemes) jau eksistēja daudzas dzīvības formas, arī saprātīgo cilvēku Homo sapiens otrā paaudze. Piena Ceļā Senie izplatījās līdzīgi kā iepriekšējās galaktikās, sastopot tur noksus, fērlingus un asgārdus un izveidojot Četru Dižo rasu savienību, ko vēlāk papildināja Piektā rase — mūsdienu cilvēki. Senie tiek uzskatīti par pirmo cilvēku paaudzi uz Zemes, tādēļ "Zvaigžņu vārtu" varoņus, mūsdienu zemiešus, tie sagaida kā bērnus un pat kā savus pēcnācējus. Pirmā cilvēku paaudze ir attīstījusies ļoti ilgu laiku, miljoniem gadu, tādēļ tā fizioloģiski ir spējīga uz pacelsmi (ascension) — kļūšanu par tīras enerģijas sakopojumu. Tādēļ seriāla varoņi ar tiem saskārās reti, jo tie bija vai nu miruši, vai arī pacēlušies enerģijas līmenī. Turklāt cilvēki, kas bija pacēlušies, radīja noteikumu kopumu, kas, piemēram, aizliedza viņiem palīdzēt pacelsmē citiem, kā arī komunicēt ar zemākām dzīvības formām. Senie tiek uzskatīti par visattīstītāko rasi "Zvaigžņu vārtu" pasaulē. Viņu tehnoloģiju pilnībā izprast nevarēja pat asgārdi, viņu aizsardzība un ieroči bija visspēcīgākie no visiem, vienīgi asgārdu stara ierocis bija vēl stiprāks. Senajiem bija savs, ļoti īpatnējs alfabēts. Seno tehnikas pazīme ir uzticamība, taču arī ļoti liels enerģijas patēriņš. Tas bija arī būtisks seno kuģu trūkums, jo bez nulles punkta moduļa jeb NPM (Zero Point Module, ZPM) viņu kuģi nevarēja vienlaikus uzturēt uguni un aizsardzības spēka lauku. Atlantīdu, lielāko no viņu kuģiem, darbina trīs nulles punkta moduļi. Tāpat kā visiem Seno kuģiem, tai ir milzīgs uguns spēks un ļoti spēcīga aizsardzība, lai gan tas nav kaujas kuģis. Vēl viens seno sasniegums ir starpgalaktiskais hiperdzinējs. Seriālā Senie pirmoreiz tiek pieminēti "Zvaigžņu Vārti SG-1" 2. sezonas 15. sērijā. «Ancients - The Stargate Omnipedia». www.gateworld.net (angļu). Skatīts: 2018-09-23. «The Essential Science Fiction Television Reader — J.P. P. Telotte». books.google.ru. Arhivēts no oriģināla, laiks: 2014-12-26. Skatīts: 2012-7-18. «Q Continuum». Memory Alpha (angļu). Skatīts: 2018-09-23. «Vorlon». The Babylon Project (angļu). Skatīts: 2018-09-23. «Alteran Home Galaxy». SGCommand (angļu). Skatīts: 2018-09-23. «Earth». SGCommand (angļu). Skatīts: 2018-09-23. «Nox - The Stargate Omnipedia». www.gateworld.net (angļu). Skatīts: 2018-09-23. «Furlings - The Stargate Omnipedia». www.gateworld.net (angļu). Skatīts: 2018-09-23. «Asgard - The Stargate Omnipedia». www.gateworld.net (angļu). Skatīts: 2018-09-23. «Ascension». SGCommand (angļu). Skatīts: 2018-09-23. «Stargate SG1 - Ascension, Ancients». Vimeo (angļu). Skatīts: 2018-09-23. «The Ancients alphabet». www.omniglot.com. Skatīts: 2018-09-23. The Ancients at Stargate Wiki The Ancients at Stargate Wiki The Ancients at GateWorld Omnipedia "The Gospel of Matthew, translated into 'Ancient'" at Archive.org