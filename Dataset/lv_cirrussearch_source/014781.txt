Židiki (lietuviešu: Židikai) ir mazpilsēta Mažeiķu rajonā, Lietuvā, netālu no Latvijas robežas. Atrodas 21 km uz rietumiem no Mažeiķiem, pie autoceļa Mažeiķi—Skoda. Židiku seņūnijas centrs. Pilsētiņā atrodas Židiku Sv. Jāņa Kristītāja baznīca, Židiku Marijas Pečkauskaites vidusskola. Veicot Valaku reformu, 1568. gadā dibināti Židiku lauki, kas 17. gadsimta beigās kļuva par pilsētiņu. No 1614. gada Židiki piederēja Kražu jezuītiem, kuri šeit 1636. gadā uzcēla baznīcu. 1659. gadā zviedri Židikus nodedzināja. Pilsētiņā postoši ugunsgrēki bija 1824., 1825., 1852. un 1939. gadā. 1850. gadā pirmoreiz minēta draudzes skola, 1865. gadā nodibināta valsts pamatskola. No 19. gadsimta vidus līdz 1950. gadam Židiki bija pagasta centrs. Židiki cieši sasaistīti ar lietuviešu rakstnieci Mariju Pečkauskaiti - Šatrijas Raganu, kura šeit dzīvoja no 1915. gada līdz savai nāvei 1930. gadā. Židikos viņa sarakstīja daļu savu labāko darbu, nodarbojās ar labdarību, nodibināja arī lietuviešu skolu. Rakstniece apbedīta Židiku kapsētā, viņai uzbūvēta sarkanu ķieģeļu kapliča. Židiku vecā daļa ir valsts aizsardzībā esošs pilsētbūvniecības piemineklis: tiek aizsargāts ielu tīkls un laukuma plānojums. Pilsētiņai ir radiāls plānojums - tā sāka veidoties Valaku reformas laikā, kad uz ielu laukuma galiem sagāja vairāk galveno ielu (tagad to ir 4) un paplašinātā lauku iela kļuva par laukumu. Plānojums izveidojās līdz 19. gadsimta sākumam. Pie laukuma atrodas neliela klasicisma stila baznīca bez torņiem (Gelgaudu dzimtas celta 1819. gadā) — arhitektūras piemineklis; blakus tai ir zvanu tornis (1841. gads). Pilsētbūvniecības pieminekļa teritorijā pārsvarā atrodas 20. gadsimta 1. pusē celtas 1—2 stāvu ēkas, ir arī 20. gadsimta 2. puses tipveida projektu celtnes. Laukumā un ielās nav apstādījumu. Pašlaik Židiku pilsētiņā darbojas trīs veikali, ambulance, ugunsdzēsēju depo, pasts, aptieka, benzīntanks, stomatoloģiskais kabinets, jau minētās baznīca un skola. Židikos ir Marijas Pečkauskaites (Šatrijas Raganas) memoriālais muzejs. Šeit ir arī Kultūras nams, kurā atrodas bibliotēka un Mažeiķu mūzikas skolas Židiku filiāle. http://statistics.bookdesign.lt/table_125_08.htm; Q4350759; pārbaudes datums: 13 februāris 2015.