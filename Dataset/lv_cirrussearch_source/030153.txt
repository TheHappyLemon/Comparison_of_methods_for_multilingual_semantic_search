Bora Kostičs (serbu: Бора Костић; 1887. gada 24. februāris Vršaca - 1963. gada 3. novembris Belgrada) bija Dienvidslāvijas un Serbijas šahists, FIDE starptautiskais lielmeistars (1950). Šahu iemācījies spēlēt desmit gadu vecumā. Studiju laikā Austrumu tirdzniecības akadēmijā Budapeštā sasniedzis ievērojamu progresu šaha spēlē. Pēc akadēmijas beigšanas daudz laika pavadījis Vīnē, kas 20. gadsimta sākumā bijusi Eiropas šaha galvaspilsēta. 1910. gadā pārcēlies uz Ķelni, bet Pirmā pasaules kara laikā devies uz Ameriku, kur daudz spēlējis ar vietējiem šahistiem, kā arī uzstājies ar simultānspēles seansiem "neskatoties uz galdiņu" - 1916. gadā Ņujorkā spēlējis uzreiz ar 20 pretiniekiem, no kuriem 19 uzvarējis un vienu partiju noslēdzis neizšķirti. Sekmīgi startējis arī nopietnos šaha turnīros: 1919. un 1920. gadā divas reizes izcīnījis otro vietu Ņujorkas turnīros ar Hosē Raula Kapablankas. 1921. gada Budapeštas šaha turnīrā bijis trešais (uzvarējis Aleksandrs Aļehins). 1919. gadā Havanā piedzīvojis neveiksmi mačā ar Kapablanku - 0:5. Bijis pazīstams kā šaha spēles popularizators. No 1923. līdz 1926. gadam veicis ceļojumu apkārt pasaulei, kura laikā uzstājies ar lekcijām un simultānspēles seansiem dažādu valstu pilsētās. 1926. gada 11. maijā viesojies arī Rīgas šaha klubā, kur sniedzis simultānspēles seansu 32 šahistiem. 1932. gadā uzvarējis Rumānijas šaha čempionātā. 1935. gadā dalījis pirmo vietu Dienvidslāvijas šaha čempionātā, bet 1938. gadā kļuvis par vienīgo šī čempionāta uzvarētāju. Pārstāvējis Dienvidslāviju gan oficiālajās (1927, 1931, 1935, 1937), gan neoficiālajās (1926, 1936) Pasaules šaha olimpiādēs. Lielākais panākums izcīnīts 1936. gada neoficiālajā olimpiādē Minhenē, kur Kostičs uzvarējis pie 6. galdiņa. Otrā pasaules kara laikā atteicies piedalīties nacistiskās Vācijas rīkotajos šaha turnīros, par ko ticis ieslodzīts koncentrācijas nometnē. Pēc atbrīvošanas Kostiča šaha rezultāti vairs neatgriezās pirmskara līmenī. 1950. gadā FIDE piešķīra kā vienam no pirmajiem Kostičam starptautiskā šaha lielmeistara nosaukumu. 1962. gadā viņš guva savu pēdējo panākumu, kad uzvarēja šaha veterānu turnīrā Cīrihē. Kopš 1964. gada Kostiča dzimtajā pilsētā Vršacā notiek viņa piemiņai veltīti šaha turnīri. New York (1918) Hastings (1919) Budapest (1921) Campionati nazionali della Yugoslavia «Bora Kostic Memorial». Arhivēts no oriģināla, laiks: 2016. gada 4. martā. Skatīts: 2015. gada 26. augustā. Bora Kostičs šahista profils vietnē chessgames.com Bora Kostičs šahista profils vietnē 365chess.com Bora Kostičs šahista profils vietnē olimpbase.org (Pasaules šaha olimpiādes) Bora Kostičs šahista profils vietnē olimpbase.org (neoficiālās Pasaules šaha olimpiādes)