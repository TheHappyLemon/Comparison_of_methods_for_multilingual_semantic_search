Turkish Airlines (turku: Türk Hava Yolları) ir Turcijas nacionālā lidsabiedrība. Tā dibināta 1933. gadā. Galvenais birojs atrodas Ataturka starptautiskajā lidostā Stambulā. Lidsabiedrības mātes uzņēmuma Türk Hava Yolları A.O. akcijas tiek kotētas biržā Borsa Istanbul (kods THYAO). Lielākais akcionārs ir Turcijas valsts (49,12 %). Turkish Airlines pieder 50 % Turcijā bāzētā lidsabiedrībā SunExpress (otrs īpašnieks ir Lufthansa). Lidsabiedrība dibināta 1933. gada 20. maijā kā Valsts aviācijas administrācija (turku: Devlet Hava Yolları) Aizsardzības ministrijas paspārnē. Sākotnēji flotē bija lidmašīnas: 2 Curtiss Kingbird, 2 Junkers F.13 un 1 ANT-9. 1933. gada augustā sākti lidojumi starp Stambulu, Eskišehiru un Ankaru. 1935. gadā lidsabiedrību pārņēma Darba ministrija un tā tika pārdēvēta par Valsts aviācijas ģenerāldirektorātu. 1938. gada lidsabiedrība pārgāja Transporta ministrijas pakļautībā un jūnijā tika pārdēvēta par Devlet Hava Yolları Umum Müdürlüğü (DHY). Pirmais starptautiskais regulārais lidojums veikts 1947. gadā uz Atēnām. 1951. gadā sākti lidojumi uz Nikosiju, Beirutu un Kairu. 1956. gadā veikta reorganizācija, izveidojot kapitālsabiedrību Türk Hava Yollari A.O. (THY; starptautiskais nosaukums Turkish Airlines). Lidsabiedrība pievienojās Starptautiskā gaisa transporta asociācijai. 1957. gadā British Overseas Airways Corporation (BOAC) ieguva 6,5 % Turkish Airlines kapitāldaļu. 1974. gadā ar 50 % dalību Kiprā izveidots kopuzņēmums Cyprus Turkish Airlines. 1977. gadā THY tika nacionalizēts, Finanšu ministrijai pārpērkot kapitāldaļas no BOAC. 1989. gadā kopā ar Lufthansa izveidota lidsabiedrība SunExpress. 1990. gadā sākta Turkish Airlines privatizācija, publiskā pārdošanā nododot 1,53 % akciju; uzņēmums nonāca Valsts līgumsabiedrību administrācijas pakļautībā. 1994. gada 27. novembrī lidsabiedrība ieguva valsts uzņēmuma statusu ar pārraudzību no privatizācijas administrācijas. 2004. gadā privatizācijai nodoti 23 % Turkish Airlines akciju. 2005. gadā izveidoti meitas uzņēmumi THY HABOM A.S., THY TEKNIK A.S. un THY EGITIM A.S. 2006. gadā publiskā pārdošanā nodoti 28,75 % lidsabiedrības kapitāldaļu. 2008. gadā Turkish Airlines uzņemts Star Alliance. 2015. gada decembrī Turkish Airlines flotē bija 299 gaisa kuģi, to skaitā 10 kravas lidmašīnas. 2021. gadā lidmašīnu skaits plānots palielināt līdz 433. Turkish Airlines FACT SHEET 2016 Shareholding Structure Turkish Airlines Turkish Airlines