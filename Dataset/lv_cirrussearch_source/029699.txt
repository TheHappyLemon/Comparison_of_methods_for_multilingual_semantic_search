Šis raksts ir par virsnieku. Par citām jēdziena Jēkabs Alksnis nozīmēm skatīt nozīmju atdalīšanas lapu. Jēkabs Alksnis (1897. gada 26. janvārī [v.s. 14. janvāris] — 1938. gada 29. jūlijs) bija Krievijas Impērijas apakšvirsnieks, vēlāk Sarkanās armijas virsnieks, viens no PSRS gaisa kara flotes izveidotājiem. Dzimis 1897. gada 26. janvārī Naukšēnu pagastā, kalpu ģimenē. 1916. gadā iestājies Krievijas sociāldemokrātiskajā strādnieku partijā. 1917. gadā absolvējis Odesas praporščiku skolu un nosūtīts uz Pirmā pasaules kara fronti. 1919. gadā iestājies Sarkanajā armijā, uzreiz iecelts par Orlas guberņas kara komisāru, septembrī-oktobrī bijis 55. strēlnieku divīzijas komisārs (divīziju kaujās pie Orlas pilnībā iznīcināja Deņikina komandētā armija). Pēc tam Donas kara apgabala kara komandieris, vēlāk Orlas kara apgabala kara komandiera vietnieks. 1924. gadā absolvējis SSA Kara akadēmiju un iecelts par Armijas labiekārtošanas pārvaldes (krievu: Управлениe устройства и службы войск) vadītāju un komisāru. 1926.-1931. Sarkanās Armijas Gaisa Spēku (krievu: ВВС РККA) komandiera vietnieks. 1931. gadā iecelts par Sarkanās Armijas Gaisa Spēku komandieri. 1935. gadā paaugstināts par 2. ranga armijas komandieri. Uzņemts Aizsardzības Tautas komisariāta Kara Padomē (krievu: Военный Совет Наркомата обороны). 1937. gadā kļūst par Aizsardzības Tautas komisāra vietnieku aviācijas jautājumos (krievu: заместитель наркома обороны по авиации). Vēlāk kļūst par PSRS Augstākās padomes deputātu, bet Lielā terora laikā jau 23. novembrī arestēts, apsūdzot viņu "latviešu fašistu organizācijas" organizēšanā. 1938. gada 28. jūlijā viņam izpildīts tiesas piespriestais nāvessods: nošaušana. Jēkaba Alkšņa sieva bija Kristīne Alksnis-Mednis, bet dēls Imants. Mazdēls Viktors Alksnis bija Padomju armijas virsnieks Latvijas PSR, vēlāk politiķis Krievijā. Ļeņina ordenis, Sarkanā Karoga ordenis, Sarkanās Zvaigznes ordenis, Mongolijas Sarkanā Karoga ordenis. Черушев Н.С. 1937 год: Элита Красной Армии на голгофе. — Москва: Вече, 2003