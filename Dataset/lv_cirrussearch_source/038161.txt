VKontakte (krievu: ВКонта́кте, starptautiski pazīstams kā VK) ir Krievijā, Sanktpēterburgā bāzēts tiešsaistes sociālais tīkls. Tas ir pieejams vairāk nekā 80 valodās, populārākā ir krievu valoda. 2017. gadā tā bija apmeklētākā mājas lapa Krievijā un Baltkrievijā, savukārt pirms bloķēšanās, Ukrainā tā bija otra apmeklētākā mājas lapa, bet Kazahstānā — trešā apmeklētākā. VKontakte 2006. gadā izveidoja Pāvels Durovs. VKontakte pieder Krievijas interneta tehnoloģiju un izklaides uzņēmumam VK, bijušajam “Mail.ru Group”. 2021. gada decembrī absolūto vairākumu VK akciju iegādājās ar Krievijas gāzes enerģētikas uzņēmumu “Gazprom” saistītās struktūras, tai skaitā plašsaziņas līdzekļu holdings “Gazprom-media”. VKontakte bieži tiek dēvēta par Facebook klonu. Pāvels Durovs atbildēja uz apsūdzībām, apgalvojot, ka viņš patiešām vispirms esot apguvis sociālā tīkla principus no Facebook piemēra, taču vietnes ieviešanai bija nepieciešams pielāgot koncepciju Krievijas izglītības sistēmai, kā arī uzrakstīt savu programmatūras kodu. Dizaina līdzība tiek skaidrota ar atvērtās stilu koncepcijas izmantošanu, kas īpaši aprakstīta grāmatā "The CSS Anthology: 101 Essential — Tips, Tricks & Hacks". Turklāt, atbildot uz kritiku, radītāji apgalvo, ka dažas sociālajos tīklos izmantotās idejas un mehānismi pirmo reizi tika īstenoti tieši VKontakte. 2010. gada novembrī VKontakte tika iekļauta Amerikas Ierakstu industrijas asociācijas (Recording Industry Association of America) publicētajā nelegālo mūzikas izplatītāju sarakstā kā otrā vietne. 2011. gada 1. martā ASV iestādes apsūdzēja sociālo tīklu VKontakte pirātismā. Krievijas Federālajam drošības dienestam ir pilnīga piekļuve Vkontakte lietotāju privātai sarakstei un datiem, tāpēc tās izmantošana nav uzskatāma par drošu. Desmitiem Krievijas pilsoņu ir piespriesti naudas sodi, nosacīti sodi un brīvības atņemšana par publikācijām, pārpublicējumiem, komentāriem un "Patīk" atzīmēm, kas publicētas viņu VKontakte lapās. Lielākā daļa lietu pret lietotājiem ir kvalificētas kā ekstrēmisma, ksenofobijas un nacisma propaganda. 2014. gada 16. aprīlī Pāvels Durovs paziņoja, ka 2013. gada 13. decembrī FSB pieprasīja tīkla vadībai nodot Eiromaidana grupu organizatoru personas datus. Pēc atteikšanās to darīt viņš galu galā bija spiests atteikties no savām uzņēmuma akcijām. Kopš 2017. gada Ukrainā tika liegta pieeja vairākiem Krievijas portāliem, tai skaitā VK. 2022. gadā maijā Nacionālā elektronisko plašsaziņas līdzekļu padome pieņēmusi lēmumu Latvijas teritorijā ierobežot sociālo tīklu platformu “vk.com”, “ok.ru” un “my.mail.ru” darbību, jo pret platformu īpašniekiem vērstas Eiropas Savienības sankcijas. Lēmums pieņemts, jo NEPLP rīcībā ir informācija, ka platformas atrodas Jurija Kovaļčuka un Vladimira Kirijenko īpašumā un kontrolē. Pret Kovaļčuku un Kirijenko ir vērstas ES sankcijas saistībā ar Ukrainas teritoriālās integritātes, suverenitātes un neatkarības graušanu. «vk.com Traffic Statistics» (angļu valodā). alexa.com. Arhivēts no oriģināla, laiks: 2013. gada 28. Jūlijs. Skatīts: 2017. gada 14. aprīlī. ««Газпром-медиа» стал акционером VK». Forbes.ru (krievu). Skatīts: 2022-01-08. «Руководство «ВКонтакте»: «Мы уже несколько лет сотрудничаем с ФСБ и отделом «К» МВД, оперативно выдавая информацию о тысячах пользователей нашей сети». Как социальная сеть под руководством администрации президента манипулировала интернетом на ниве виртуальной борьбы с оппозицией». Новая газета (krievu). 2107-04-23. Skatīts: 2024-02-08. «В Украине создают новую соцсеть Ukrainians: зарегистрироваться можно и через запрещенную Вконтакте». www.unian.net (krievu). Skatīts: 2022-01-08. «NEPLP bloķēs platformas “vk.com”, “ok.ru” un “my.mail.ru” darbību». LA.LV (latviešu). Skatīts: 2024-02-08. Vikikrātuvē par šo tēmu ir pieejami multivides faili. Skatīt: VKontakte.