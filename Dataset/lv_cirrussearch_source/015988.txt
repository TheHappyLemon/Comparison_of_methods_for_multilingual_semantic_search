Anatolijs Sobčaks (krievu: Анатолий Александрович Собчак; dzimis 1937. gada 10. augustā, miris 2000. gada 20. februārī) bija krievu politiķis. Pirmais demokrātiski ievēlētais Sanktpēterburgas mērs. Viens no Krievijas Konstitūcijas autoriem. Sobčaka vadībā savulaik darbojās nākamie Krievijas prezidenti Vladimirs Putins un Dmitrijs Medvedevs. Dzimis Čitā inženiera un grāmatvedes ģimenē. No 1939. līdz 1953. gadam ģimene dzīvoja Uzbekijas PSR (Uzbekistānā). No 1956. līdz 1959. gadam studēja tiesības Ļeņingradas Valsts universitātē. Pēc universitātes beigšanas trīs gadus nostrādāja Stavropolē, tad atgriezās Ļeņingradā. No 1973. līdz 1990. gadam bija pasniedzējs Ļeņingradas Valsts universitātē. Šajā laikā iepazinās ar Vladimiru Putinu, kas kādu laiku bija Sobčaka students. 1980. gadā apprecējās otro reizi ar Ludmilu Narusovu, kas vēlāk arī kļuva par politiķi. Šajā laulībā dzimusi Ksenija Sobčaka — pazīstama augstāko aprindu personība, televīzijas raidījumu vadītāja un arī Krievijas politiskās opozīcijas aktīviste. Pēc pārbūves sākuma Sobčaks tika ievēlēts PSRS Tautas deputātu kongresā, kur iestājās Starpreģionālajā deputātu grupā, kurā darbojās arī Boriss Jeļcins un Andrejs Saharovs. No 1991. līdz 1996. gadam Sobčaks ieņēma Santkpēterburgas mēra amatu. Šajā laikā par Sobčaka vietniekiem strādāja Vladimirs Jakovļevs un Vladimirs Putins. 1996. gadā Sobčaks zaudēja mēra vēlēšanās savam bijušajam vietniekam Vladimiram Jakovļevam. 1997. gadā viņš tika apsūdzēts finansiālos pārkāpumos un emigrēja uz Parīzi. 1999. gadā atgriezās Krievijā, kur aktīvi atbalstīja Vladimiru Putinu. Pēkšņi miris 2000. gadā. Vikikrātuvē par šo tēmu ir pieejami multivides faili. Skatīt: Anatolijs Sobčaks. Encyclopædia Britannica raksts (angliski) Anatolija Sobčaka mājaslapa (krieviski)