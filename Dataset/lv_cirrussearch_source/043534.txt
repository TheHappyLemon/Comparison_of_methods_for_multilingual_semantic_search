Rodions Kurucs (dzimis 1998. gada 5. februārī Cēsīs) ir Latvijas basketbolists, spēlē vieglā uzbrucēja pozīcijā. Spelējis vairākos Nacionālās basketbola asociācijas (NBA) klubos, visvairāk spēļu aizvadījis spēlētāju draftējušajā Bruklinas "Nets". 2023. gadā pārstāv Spānijas ACB līgas klubu UCAM Murcia CB. Latvijas basketbola izlases spēlētājs. R. Kurucs izaudzis basketbolistu ģimenē: viņa vectēvs ir Cēsu Sporta skolas treneris Vladimirs Kiseļovs, mātes brālis Sergejs Kiseļovs spēlējis basketbolu profesionālā līmenī, Rodiona brālis Artūrs Kurucs arī ir Latvijas izlases spēlētājs, basketbolā trenējas arī jaunākais brālis Iļja. Jau 13 gadu vecumā pārcēlies no Cēsīm uz Rīgu, lai trenētos basketbolā augstākā līmenī. Trenējies un LJBL spēlējis VEF skolas komandā. Pārstāvot Latvijas izlasi, 2014. gada Eiropas U-16 čempionātā, kas notika Latvijā, izcīnīja sudraba medaļu un bija viens no komandas līderiem (13,4 punkti, 5,9 atlēkušās bumbas, 1,9 piespēles, 1,4 pārķertas bumbas un 1,1 bloķēts metiens vidēji spēlē). Profesionālo karjeru sācis Rīgas VEF sistēmā, ar kuru 2014. gadā noslēdza vairāku gadu līgumu. 2015. gadā nokļuvis FC Barcelona sistēmā, kā sastāvā 2018. gadā uzvarējis Spānijas kausā. Kopā līdz NBA draftam R. Kurucs aizvadīja pavisam nelielu skaitu oficiālo spēļu pieaugušā basketbolā, četru gadu laikā valsts augstākajās līgās vai starptautiskos klubu turnīros piedaloties tikai 18 spēlēs. R. Kurucs bija pieteicies 2017. gada NBA draftam, taču dalību atsauca. Pēc tam pieteicās 2018. gada NBA draftam, kurā viņu ar kopējo 40. kārtas numuru otrajā kārtā izvēlējās Bruklinas "Nets". 16. jūlijā R. Kurucs noslēdza līgumu ar "Nets", kas bija līgums ar lielāko summu starp visiem otrajā kārtā izvēlētajiem spēlētājiem. 2018. gada 18. oktobrī debitējis NBA Bruklinas "Nets" sastāvā, zaudētā spēlē pret Detroitas "Pistons" gūstot trīs punktus. Vairākas spēles aizvadīga kluba G-Līgas komandā Longailendas "Nets", kļūstot par otro Latvijas basketbolistu pēc Dāvja Bertāna, kas spēlējis G-Līgā. Atgriežoties pēc nelielas traumas izārstēšanas (izlaida piecas spēles oktobrī), R. Kurucam decembra sākumā izdevās nostipirnāties komandas starta pieciniekā, un viņa labā spēle sakrita ar komandas panākumu sēriju. Divās spēlēs pēc kārtas spēlētājs ieguva double-double (vairāk nekā 10 punktu un atlēkušo bumbu), kā arī uzlaboja savu rezultativitātes rekordu līdz 24 punktiem (21. decembrī zaudētā spēlē pret Indiānas "Pacers"). 2019. gada NBA Visu zvaigžņu spēles nedēļas nogalē R. Kurucs piedalījās Uzlēcošo zvaigžņu spēlē, kurā guva 10 punktus, kļūdams par otro latviešu basketbolistu pēc Kristapa Porziņģa, kurš izpēlnījies šādu atzinību. 2021. gada janvārī R. Kurucs tika iesaistīts plašā četru komandu maiņas darījumā, kura rezultātā Hjūstonas "Rockets" zvaigzne Džeimss Hārdens nonāca "Nets" sastāvā, savukārts Latvijas basketbolists — "Rockets". "Rockets" sastāvā devās laukumā vien 11 spēlēs, lielākoties paliekot ārpus spēles pieteikuma vai uz soliņa, lai gan Hjūstonas komanda aizvadīja ļoti vāju sezonu, atrodoties pēdējā vietā NBA. 2021. gada 19. martā R. Kurucs kopā ar P. Dž. Takeru tika aizmainīts uz vienu no labākajām Austrumu konferences komandām Milvoki "Bucks" pret Dīdžeju Augustinu un Dīdžeju Vilsonu. 12. maijā komanda spēlētāju atbrīvoja, R. Kurucs piedalījās 5 spēlēs "Bucks" sastāvā. 2021. gada jūlijā tika paziņots, ka R. Kurucs vienojies par divu gadu līgumu ar spēcīgāko Serbijas klubu Belgradas "Partizan". Sezona "Partizan" sastāvā attīstījās neveiksmīgi un, lai gan "Partizan" spēlēja Adrijas līgas finālā, piekāpjoties citam Belgradas klubam "Crvena Zvezda", R. Kurucs finālsērijā nepiedalījās un pēdējo reizi komandas sastāvā laukumā devās 3. martā. Vasarā sadarbība ar "Partizan" tika pārtraukta, bet R. Kurucs devās uz Ziemeļameriku, lai piedalītos NBA Vasaras līgā Toronto "Raptors" sastāvā. 2022.—2023. gada basketbola sezonu R. Kurucs iesāka Spānijas ACB līgas klubā Seviljas "Real Betis" kopā ar citu Latvijas basketbolistu Dairi Bertānu, taču decembrī līgums tika pārtraukts. Uzreiz pēc tam spēlētājs pievienojās Francijas klubam Strasbourg, ko trenē Latvijas izlases treneris Luka Banki. 2023. gada vasarā R. Kurucs pievienojās Spānijas ACB līgas klubam UCAM Murcia CB. 2018. gadā aizvadījis debijas spēli Latvijas basketbola izlasē. Rodions Kurucs Built his Road to Brooklyn from a Family Tree NBA.com Uzlecošā zvaigzne Kurucs apžilbina kā līgu, tā 'Nets' treneri Delfi «Nets' Rodions Kurucs: Lands in Brooklyn». CBSSports.com (angļu). Skatīts: 2018-06-22. NBA sezonas ievada preview — Kurucam parocīga iespēja debitēt NBA Arhivēts 2019. gada 2. aprīlī, Wayback Machine vietnē. betsafe «Kurucs NBA debitē ar trim punktiem un saspringtu zaudējumu Detroitā». Sportacentrs.com (lv-LV). 2018-10-18. Skatīts: 2018-10-18. «https://twitter.com/ArtursKalnitis/status/1539851884357455872?t=IiE5tHg-ua164985J8pajQ&s=03». X (formerly Twitter) (angļu). Skatīts: 2023-12-02. «Seviljas "Real Betis" svītro R. Kurucu no sava spēlētāju saraksta». Sportacentrs.com (latviešu). 2022-12-18. Skatīts: 2022-12-19. Rodions Kurucs kļūst par sesto NBA draftā izraudzīto Latvijas basketbolistu Arhivēts 2021. gada 27. novembrī, Wayback Machine vietnē. basket.lv Vikikrātuvē par šo tēmu ir pieejami multivides faili. Skatīt: Rodions Kurucs. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Russiabasket profils (krieviski) Eirolīgas profils (angliski) ESPN NBA profils (angliski) RealGM Basketball profils (angliski)