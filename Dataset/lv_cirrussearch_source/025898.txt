Starptautiskās civilās aviācijas organizācijas valstu un teritoriju kodi ir četru burtu un ciparu kods, kas tiek lietots Starptautiskās civilās aviācijas organizācijas (ICAO) dalībvalstu lidlauku un gaisa telpas identificēšanai. Šos kodus piešķir katras valsts atbildīgā civilās aviācijas organizācija un saskaņo ICAO, publicējot tos Document 7910: Location Indicators. Šos kodus izmanto gaisa satiksmes kontrolei un plānošanai. ICAO kodi atšķiras no Starptautiskās gaisa transporta asociācijas (IATA) lidostu kodiem, kas tiek izmantoti galvenokārt lidostu iekšējai darba organizēšanai (reisu saraksti, rezervācijas, bagāžu marķēšana). Piemēram Starptautiskās lidostas «Rīga» ICAO kods ir EVRA, bet IATA kods — RIX. 1947. gadā ANO paspārnē tika nodibināta Starptautiskā Civilās aviācijas organizācija, kas globālā mērogā izveidoja lidojumu informācijas rajonus (FIR) gaisa satiksmes kontrolei, kas padarīja lidostu identifikāciju vienkāršāku un sistemātisku. Vēsturiski Ziemeļamerikā, kur civilā aviācija bija visvairāk attīstījusies, lidostu un lidlauku atpazīšanās signāli bija veidoti uz radiostaciju identifikatoru bāzes. Kanādā radiostaciju identifikatori sākās ar burtu C un arī lidlaukiem kodi tika veidoti kā Cxxx. Amerikas Savienotajās Valstīs daudziem lidlaukiem jau bija ieviesti mnemoniski trīsburtu kodi, tādēļ ICAO kodu veidoja, tiem priekšā pievienojot kurtu K, ar ko sākās lielākās daļas ASV radiostaciju identifikācijas kodi. Pārējā pasaulē tika radīta pēc ģeogrāfiskiem principiem veidota reģionālu hierarhisku kodu sistēma. Valstu un teritoriju ICAO kodi veidoti pēc reģionāla principa. Koda pirmais burts apzīmē kontinentu vai kontinenta daļu. Trijām valstīm ir individuālas kodu vietas ar atsevišķiem sākumburtiem: Kanādai — C, ASV kontinentālajai daļai — K un Austrālijai — Y. Līdz PSRS sabrukumam tai bija piešķirts sākumburts U, kas tagad bez Krievijas attiecinās arī uz Ukrainu, Baltkrieviju, Vidusāzijas un Aizkaukāza valstīm. Koda otrais burts reģiona robežās apzīmē konkrētu valsti. Dažām teritoriāli lielajām valstīm ar attīstītu civilo aviāciju piešķirti vairāki burti (Brazīlija, Čīle, Indija, Indonēzija, Japāna, Krievija, Malaizija, kā arī ASV Aļaskas pavalsts). Kods ET agrāk piederēja Vācijas Demokrātiskajai Republikai, bet tagad ar to apzīmē Vācijas militāros lidlaukus. Koda trešais un ceturtais burts apzīmē lidlauku vai lidostu, lielākoties izvēloties ar to formālo nosaukumu asociējošos burtu. «GLOBAL AIR NAVIGATION PLAN». Arhivēts no oriģināla, laiks: 2015. gada 20. martā. Skatīts: 2014. gada 10. novembrī. Arhivēts 2015. gada 20. martā, Wayback Machine vietnē. UPDATING LOCATION INDICATOR CONCEPTS IN DOC 7910[novecojusi saite]