Šis raksts ir par 2000. gadā dzimušo kamaniņu braucēju. Par 1897. gadā dzimušo sportistu skatīt rakstu Roberts Plūme. Roberts Plūme (dzimis 2000. gada 6. martā Rīgā) ir latviešu kamaniņu braucējs. Startē divnieku sacensībās kopā ar Mārtiņu Botu. Olimpiskās bronzas medaļas ieguvējs stafetē 2022. gada ziemas olimpiskajās spēlēs Pekinā. Starptautiskās jauniešu sacensībās sāka piedalīties 2014. gadā, sākotnēji startējot vieninieku sacensībās. 2016. gadā pārgāja uz divniekiem, sākot startēt kopā ar M. Botu. Nāciju kausa sacensībās sāka piedalīties 2017.—2018. gada sezonā. Pasaules kausā debitēja 2020. gada 28. novembrī ar 8. vietu divnieku pamatsacensībās. Tajā pašā posmā komandu stafetē tika iegūta 4. vieta. Pirmo reizi vietu uz goda pjedestāla PK sacensībās izcīnīja 2021. gada 9. janvārī Siguldas trasē, ieņemot 3. vietu. Tas vienlaikus bija arī Eiropas čempionāts, kurā arī tika izcīnīta bronzas medaļa. 2021. gada Pasaules čempionātā Kēnigszē trasē sprinta sacensībās ieguva 11. vietu, bet divnieku pamatsacensībās ierindojās 12. vietā, kas U-23 kategorijā deva bronzas godalgu. Pirmo uzvaru PK posmā izcīnīja 2021. gada 6. februārī Sanktmoricā. 2020.—2021. gada sezonas PK kopvērtējumā ieguva 8. vietu. 2022. gada Eiropas čempionātā, kas risinājās Sanktmoricas trasē, kopā ar M. Botu vēlreiz izcīnīja bronzas medaļu. 2021.—2022. gada sezonu noslēdza 8. vietā. Komandu stafetē kopā ar Kristeru Aparjodu un Elīnu Ievu Vītolu tika izcīnīta Eiropas čempionāta zelta godalga. 2022. gada ziemas olimpiskajās spēlēs Pekinā divnieku sacensībās kopā ar M. Botu ieņēma 4. vietu. Komandu stafetē, kurā startēja arī K. Aparjods un Elīza Tīruma, izcīnīja bronzas medaļu. 2023. gada 7. janvārī Pasaules kausa posmā Siguldā, labojot trases rekordu, otro reizi karjerā uzvarēja divnieku sacensībās. Arī komandu stafetē tajā pašā posmā tika gūta uzvara. Nākamajā posmā, kas arī norisinājās Siguldas trasē un vienlaikus bija Eiropas čempionāts, divnieks Bots/Plūme izcīnīja sudraba medaļas. Komandu stafetē, startējot tādā pašā sastāvā kā pirms gada, atkārtoti kļuva par Eiropas čempionu. 2023. gada Pasaules čempionātā Oberhofā ieņēma ceturto vietu sprintā un piekto vietu divnieku pamatsacensībās, bet stafetē, kurā startēja arī Kendija un Kristers Aparjodi, izcīnīja bronzas medaļu. «Brāļi Šici kļūst par Eiropas čempioniem, Botam ar Plūmi bronza». sportacentrs.com. 2021. gada 9. janvārī. Skatīts: 2022. gada 23. janvārī. «Sanktmoricā vēsturiska dubultuzvara: Botam ar Plūmi karjeras pirmā uzvara, Šici otrie». sportacentrs.com. 2021. gada 6. februārī. Skatīts: 2022. gada 23. janvārī. «Bots/Plūme izcīna Eiropas bronzu, Šici zaudē PK kopvērtējuma titulu». sportacentrs.com. 2022. gada 22. janvārī. Skatīts: 2022. gada 23. janvārī. «Latvija sev veiksmīgo Eiropas čempionātu pabeidz ar triumfu stafetē». sportacentrs.com. 2022. gada 23. janvāris. Skatīts: 2022. gada 27. janvārī. «Bots/Plūme uzstāda jaunu Siguldas rekordu un iegūst zeltu divnieku ekipāžās». sportacentrs.com. 2023. gada 7. janvāris. Skatīts: 2023. gada 15. janvārī. «Abas Latvijas vīru ekipāžas Eiropas čempionātā iegūst medaļas, triumfē vācieši». sportacentrs.com. 2023. gada 14. janvāris. Skatīts: 2023. gada 15. janvārī. «Latvijas stafetes komanda apspēlē individuālos zeltus nolasījušos vāciešus». sportacentrs.com. 2023. gada 15. janvāris. Skatīts: 2023. gada 15. janvārī. «Latvijas stafetes komanda no PČ Oberhofā atvadās ar bronzu». sportacentrs.com. 2023. gada 29. janvāris. Skatīts: 2023. gada 29. janvārī. Vikikrātuvē par šo tēmu ir pieejami multivides faili. Skatīt: Roberts Plūme. Olympedia profils (angliski) The Sport.org profils (angliski) FIL profils (angliski)