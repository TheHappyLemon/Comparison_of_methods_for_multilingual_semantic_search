Sid Meier's Civilization V (arī Civilization 5) ir Firaxis izstrādāta un 2010. gadā izlaista gājienu stratēģijas datorspēle. Standarta spēlei sākoties ir 4000. gads p.m.ē., spēlētāja rīcībā ir viens karotājs un vienība pilsētas izveidošanai. Spēles gaitā spēlētājam jāizpēta pasaule, iepazīstot citu civilizāciju vadoņus, jāiegūst kontrole pār dažādiem resursiem un jāizpēta jaunas tehnoloģijas, kuras atklājot spēlētājs iegūst dažādas jaunas iespējas (piemēram, pieeju jauniem resursiem, vienībām un ēkām). Spēles mērķis ir izveidot savu impēriju. Spēlē ir pieci dažādi uzvaras nosacījumi — visi citi spēlētāji zaudē savas galvaspilsētas, spēlētājs pieņem visas sociālās politikas piecās grupās no astoņām un uzbūvē utopijas projektu, spēlētājs uzbūvē kosmosa kuģi, spēlētājs uzvar ANO vēlēšanās vai vienkārši viņam ir augstākais punktu skaits 2050. gadā. Spēlētājs var arī izveidot spēli ar citādiem nosacījumiem. Spēlē ir pieejamas 18 dažādas civilizācijas, kā arī iespējas nopirkt vēl papildu civilizācijas. Katrai no civilizācijām ir viena vai divas unikālās vienības, kas aizstāj kādu no standarta vienībām, otras vienības vietā dažām civilizācijām ir unikāla celtne. Visām civilizācijām ir arī sava īpašā spēja. Oficiālā mājaslapa (angliski) Izstrādātāja mājaslapa (angliski)