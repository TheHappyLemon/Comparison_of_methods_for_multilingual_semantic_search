"Zooropa" ir īru rokgrupas U2 astotais studijas albums. Tas tika izdots 1993. gada 6. jūlijā "Zoo TV" koncertturnejas starpposmā. Iesākumā tas bija iecerēts kā EP, taču vēlāk tomēr nāca klajā kā pilns studijas albums. Albuma nosaukums ir radies savienojot vārdus "Zoo TV" un "Eiropa". 1993. gadam, kad iznāca šis albums, tas bija īsti "alternatīvs roks". Ziemeļamerikā popularitātes virsotnē bija grunge mūzika, taču U2 izdeva albumu, kurā neizpaužas dusmas un nav pat neviena ģitāras solo. Eiropā topus sāka iekarot Britpops, bet "Zooropa" vairāk līdzinājās Deivida Bovija vai Braiena Īno eksperimentiem, nekā melodiskajam "The Beatles" vai "The Kinks" poprokam. Lai arī Braiens Īno pamatā ir minēts kā šī albuma producents, viņš tajā piedalās arī kā atsevišķu dziesmu izpildītājs, tostarp "Babyface" un "Lemon". "Zooropa" bija diezgan veiksmīgs ieraksts, iespējams, pateicoties U2 popularitātes vilnim, ko atsāka albums "Achtung Baby" un tam sekojošā "Zoo TV" koncertturneja. Albums ieguva "Grammy" balvu par 1993. gada labāko alternatīvās mūzikas albumu, kā arī divas nedēļas pavadīja ASV albumu topa 1. vietā, neskatoties uz to, ka tam nebija neviena spēcīga singla. Tas ir pārdots aptuveni 8 miljonos kopiju visā pasaulē. Kā jau redzams nosaukumā, albumā U2 ir pievērsušies Eiropas kultūrai (pretēji Amerikas kultūras pārsvaram tās 1980. gadu otrās puses darbos), turpinot grupas eksperimentēšanu ar elektronisko mūziku, tehno un citām eiropiešu mūzikas formām. Albums ir pilns ar sempliem un ironiju, tas turpina "mediju pārbagātības" tēmu kontekstā ar pēc-Berlīnes mūra Eiropu, kas aizsākās jau "Zoo TV" tūres laikā. Dziesmu tekstos jūtams fascinējums par to, cik ļoti tehnoloģijas gan vieno, gan šķir cilvēkus. Kosmiskā albuma tituldziesma ir piepildīta ar reklāmas saukļiem kā, piemēram, "Better by design" (labāks pēc dizaina) un "Vorsprung durch Technik" (izrāviens ar tehnoloģiju palīdzību), tā iezīmē daudzvalodīgu vīziju par Eiropu, kas ir savienota ar satelīttelevīzijas palīdzību. Kopumā albuma skatījums uz tehnoloģijām ir cinisks. Tehno-repa dziesmā "Numb" grupas ģitārists The Edge skaitīta mantras ar daudziem "nevajag", kam fonā skan trokšņainas skaņas un "resnās dāmas balss". The Edge ir atzinis, ka iedvesma šai dziesmai viņam ir radusies no "tās sajūtas, ka tevi bombardē ar tik daudz ko, ka tu vēlies sevi izslēgt un neesi spējīgs atbildēt, jo uz mums tiek sviests tik liels daudzums fantāziju un informācijas." Sapņainajā vācu disko "Lemon", kurā Bono dzied stieptā falsetā, bet The Edge ģitāru skaņas ir gandrīz līdz nepazīšanai sagrozītas, ir stāstīts par cilvēka veltīgajiem centieniem ieplānot savu laiku ar tehnoloģiju palīdzību, kā arī nepieciešamību pēc privātuma grupai, kas dzīvo pastāvīgā publikas uzmanības centrā. Albumu noslēdzošo dziesmu "The Wanderer" dzied kantri mūzikas leģenda Džonijs Kešs. Viņa nogurusī balss skan pāri sintezatoru skaņām, kas parāda albuma ironisko būtību: ka grupas vissintezētākajā un postmodernākajā albumā tiek nosodītas tehnoloģijas. Dziesmas liriskais varonis keljo pa bezdvēseļu pasauli, "meklējot pieredzi", galu galā saprotot, ka lielāka nozīme ir garīgajam nevis seklajam. U2 mūzika, Bono dziesmu teksti, izņemot dziesmas "Dirty Day" (autori Bono un The Edge) un "Numb" (autors The Edge). "Zooropa" — 6:31 "Babyface" — 4:01 "Numb" — 4:20 "Lemon" — 6:58 "Stay (Faraway, So Close!)" — 4:58 "Daddy's Gonna Pay For Your Crashed Car" — 5:20 "Some Days Are Better Than Others" — 4:17 "The First Time" — 3:45 "Dirty Day" — 5:24 "The Wanderer" (piedaloties Džonijam Kešam) — 5:41 Pēc dziesmas "The Wanderer" ir atrodams arī tā sauktais "slēptais gabals" (hidden track), kurā dzirdams trauksmes signāls, kas izslēdzas; tas ir trauksmes signāls, ko atsevišķiem radio dīdžejiem atskaņo 10 sekundes pirms laišanas ēterā. Tādēļ dziesmas ilgums ir 5:41, kamēr "The Wanderer" beidzas pēc 4:44. Trīs ierakstu sesijās nepabeigto dziesmu - "Hold Me, Thrill Me, Kiss Me, Kill Me", "Wake Up Dead Man" un "If You Wear That Velvet Dress" - nosaukumi parādās sīkā drukā uz albuma vāka. Vēlāk tās tika pabeigtas un izdotas tajā pašā dekādē: "Hold Me, Thrill Me, Kiss Me, Kill Me" tika izmantota filmā "Betmens uz mūžu" un izdota kā singls. "Wake Up Dead Man" un "If You Wear That Velvet Dress" tika iekļautas grupas 1997. gada albumā "Pop". "Numb" bija neparasta pirmā singla izvēle, bet tā izdošanas formāts bija vēl neparastāks, jo tas tika izdots VHS formātā kā "video singls". Lai gan Madonna jau iepriekš savu dziesmu "Justify My Love" 1990. gadā bija izdevusi kā video singlu, jo to atteicās rādīt MTV, tomēr 1990. gadu sākumam tas bija diezgan progresīvs solis, bet vēlāk, dekādes beigās, jau diezgan pierasta lieta bija izdot DVD singlus. Singlā spilgti parādīts avangardisms un apsēstība ar multimedijiem, kas bija raksturīgi visam albumam un tā izdošanas laikā notiekošajai "Zoo TV" tūrei. Dziesmas "Numb" video ir režisējis Kevis Godlijs, un tas bieži tiek uzskatīts par vienu no labākajiem U2 video klipiem. Grupa izdeva vēl divus, šoreiz vispārpieņemtākus, singlus. "Lemon" ierobežotā daudzumā tika izdots Ziemeļamerikā, Austrālijā un Japānā, bet "Stay (Faraway, So Close)" tika izdots visā pasaulē. Lielākā daļa albuma dziesmu tika izpildītas "Zoo TV" koncertturnejā, izņemot "Some Days Are Better Than Others" un "The Wanderer". "Lemon" un "Daddy's Gonna Pay For Your Crashed Car" turnejas "Zoomerang" posmā tika izpildītas Bono iejūtoties savā "Makfisto" tēlā. "Dirty Day" šajā posmā tika spēlēta arī akustiskajā versijā. Dziesmu "Numb" izpildīja The Edge, spēlējot ģitāru un dziedot, bet Lerijs Mullens, spēlējot bungas un izpildot fona vokāla partiju. "Zooropa" un "Babyface" katra tika izpildīta tikai trīs reizes, bet vēlāk tika izslēgtas no koncertu dziesmu saraksta, jo grupa juta, ka dzīvajā tās neskan īsti labi. "Stay (Faraway, So Close!)" "Zooropa" un "Zoomerang" posmos tika izpildītas akustiski. "The First Time" vairākas reizes tika spēlēta "Vertigo" koncertturnejā, kas risinājās 2005. un 2006. gadā, bet "The Wanderer" tika spēlēta Džonija Keša piemiņai, Bono uzņemoties vadošo vokālu, ko kādreiz šai dziesmai dziedāja pats Kešs. "Some Days Are Better Than Others" ir vienīgā "Zooropa" dziesma, kas nekad nav spēlēta koncertos. Bono — vadošais vokāls, ģitāra The Edge — ģitāra, klavieres, sintezators, fona vokāls, vadošais vokāls dziesmā "Numb", producēšana Ādams Kleitons — basģitāra Lerijs Mullens — bungas, sitamie instrumenti, fona vokāls Džonijs Kešs — vadošais vokāls dziesmā "The Wanderer" Braiens Īno — producēšana, sintezators, klavieres, arkādes skaņas, fona vokāls, cilpas, harmonijas Flood — producēšana, cilpas Dess Brodberijs — cilpas U2 diskogrāfija [1] [novecojusi saite] «U2: U2faqs.com - History FAQ - Everything You Know Is Wrong - Achtung Baby to Passengers». Arhivēts no oriģināla, laiks: 2008. gada 17. aprīlī. Skatīts: 2012. gada 26. maijā. «BPI». Arhivēts no oriģināla, laiks: 2007. gada 18. oktobrī. Skatīts: 2008. gada 1. februārī. «IFPI Austria». Arhivēts no oriģināla, laiks: 2007. gada 16. jūlijā. Skatīts: 2008. gada 1. februārī. «Disque En France». Arhivēts no oriģināla, laiks: 2009. gada 14. janvārī. Skatīts: 2009. gada 14. janvārī. «CRIA». Arhivēts no oriģināla, laiks: 2009. gada 27. augustā. Skatīts: 2009. gada 27. augustā. «IFPI Germany». Arhivēts no oriģināla, laiks: 2007. gada 30. septembrī. Skatīts: 2009. gada 25. maijā. Zooropa U2 Wanderer lapā, ar informāciju par dažādu izdevumu detaļām, vāka attēliem, dziesmu tekstiem u.c. Dziesmu teksti