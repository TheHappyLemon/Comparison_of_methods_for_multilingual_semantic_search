Jans Kovāržs (čehu: Jan Kovář; dzimis 1990. gada 20. martā) ir čehu hokejists, malējais uzbrucējs. Pašlaik (2024) spēlē Šveices hokeja līgas vienībā EV Zug. Profesionāļa karjeru Kovāržs sāka 2008.—09. gada sezonā, kurā debitēja Čehijas Ekstralīgas kluba HK Pilzene sastāvā. 2010.—11. gada sezonu uzbrucējs noslēdza jau kā trešais rezultatīvākais komandas spēlētājs, taču turpmākajās sezonās viņa rezultativitāte auga. 2012.—13. gada sezonā kopā ar klubu izcīnīja Čehijas čempiona titulu, iegūstot arī gan visas sezonas, gan izslēgšanas kārtas vērtīgākā spēlētāja balvu. 2013.—14. gada sezonā pievienojās KHL klubam Magņitogorskas "Metallurg", ar 68 punktiem 54 spēlēs sezonu noslēdzot kā otrs visas līgas rezultatīvākais spēlētājs aiz komandas biedra un maiņas partnera Sergeja Mozjakina. Sezonas izskaņā kopā ar "Metallurg" izcīnīja Gagarina kausu, finālsērijā ar 4—3 pārspējot Prāgas "Lev". 2014.—15. gada sezonā bija rezultatīvākais KHL leģionārs. 2015.—16. gada sezonā vēlreiz kopā ar "Metallurg" kļuva par Gagarina kausa čempionu, kā arī tika iekļauts līgas simboliskajā izlasē. "Metallurg" sastāvā spēlēja līdz 2018. gadam. 2018. gada jūlijā noslēdza viena gada līgumu ar NHL vienību Ņujorkas "Islanders", taču jau oktobrī, neaizvadījis nevienu spēli, no komandas rindām tika atbrīvots. Kovāržs uz pārbaudes laiku pievienojās AHL komandai Providensas "Bruins", taču jau drīz atgriezās Čehijā, decembra sākumā parakstot līgumu ar HK Pilzene. Čehijas hokeja izlases rindās spēlējis 2013. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)