Natenjels Brauns Pālmers (angļu: Nathaniel Brown Palmer, dzimis 1799. gada 8. augustā Stoningtonā, ASV, miris 1877. gada 21. jūnijā Sanfrancisko) bija amerikāņu roņu mednieks, ceļotājs un kuģu īpašnieks, viens no Antarktīdas pirmatklājējiem. Tiek uzskatīts par pirmo amerikāni, kas ieraudzījis Antarktīdu. Dzimis Konektikutas ostas pilsētiņā Stoningtonā. 19 gadu vecumā kļuvis par kuģa kapteini. 1820. gadā ar savu 47 pēdas garo šalupi Hero piedalījās 5 kuģu roņu mednieku ekspedīcijā uz Dienvidu okeānu Bendžamina Pendltona (Benjamin Pendleton) vadībā. Intensīvi meklējot jaunus roņu medību apgabalus, Pālmers 17. novembrī atklāja “manā kartē vēl neatzīmetas zemes”, kas vēlāk tika noteiktas kā Antarktīdas pussalas cietzeme. Pālmera kuģa ekipāža bija trešā pēc Fabiana fon Belinshauzena un Edvarda Brensfīlda, kas atklāja Antarktīdas pussalu. Kopīgi ar angļu roņu mednieku Džordžu Pouelu tika atklātas arī Dienvidorkneju salas. Pēc roņu mednieka karjeras beigām Pālmers veiksmīgi nodarbojās ar ātro buru kuģu vadīšanu. Viņa vadītais kuģis Paul Jones ceļu no Honkongas līdz Bostonai 1843. gadā veica 111 dienās. Vēlāk Pālmers kļuva par vienu no kliperu kuģu tipa radītājiem un viņa īpašumā bija šādu transporta kuģu flote. Miris Sanfrancisko 77 gadu vecumā, apbedīts dzimtajā pilsētā. Par godu Natenjelam Pālmeram nosaukti: Pālmera Zeme Antarktīdā. Līdz 1964. gadam par Pālmera Zemi amerikāņu avotos tika saukta visa Antarktīdas pussala; Pālmera arhipelāgs Antarktīdas pussalas piekrastē; Pālmera līcis Dienvidorkneju salās; Pālmeras polārstacija Antarktīdā; vairāki amerikāņu Antarktikas izpētes kuģi. «Captain Nat». Arhivēts no oriģināla, laiks: 2009. gada 20. aprīlī. Skatīts: 2012. gada 26. augustā. Antarctic Chronology 1820-1900 Vikikrātuvē par šo tēmu ir pieejami multivides faili. Skatīt: Natenjels Pālmers. Encyclopædia Britannica raksts (angliski) Enciklopēdijas Krugosvet raksts (krieviski)