Teodors Regedziņskis (poļu: Teodor Regedziński; 1894. gada 28. aprīlis Lodza — 1954. gada 2. augusts Lodza) bija Polijas šahists. Piedzimis kalēja ģimenē Lodzas tuvumā. Viņa tēvs pēc izcelšanās bijis vācietis, kura uzvārdu rakstījuši kā Regers. Studējis jurisprudenci un strādājis Lodzas veselības apdrošināšanā. Uzvarējis Lodzas pilsētas šaha čempionātos 1918. un 1919. gadā. Pirms Otrā pasaules kara piedalījies visu četru Polijas šaha čempionāta finālos. Labāko rezultātu sasniedzis 1927. gadā, kad ieņēmis 4. vietu. Polijas komandu šaha čempionātos divas reizes (1929, 1934) izcīnījis otro vietu Lodzas pilsētas komandas sastāvā. 1926. gadā uzvarējis Kečkemētas (Ungārija) starptautiskajā šaha turnīrā. Sekmīgi pārstāvējis Polijas komandu lielākajos komandu šaha turnīros: Pasaules šaha olimpiādēs piedalījies 4 reizes (1928, 1933, 1937-1939). Komandu vērtējumā izcīnījis sudraba (1939) un 2 bronzas (1928, 1937) medaļas. Individuālajā vērtējumā izcīnījis sudraba (1937) un 2 bronzas (1928, 1939) medaļas; neoficiālajā Pasaules šaha olimpiādē piedalījies 1936. gadā un komandu vērtējumā izcīnījis sudraba medaļu. Otrā pasaules kara sākumā kopā ar Polijas šaha izlasi atradies Pasaules šaha olimpiādē Buenosairesā un bijis vienīgais komandas dalībnieks, kas izlēmis atgriezties okupētajā Polijā. Sakarā ar savu vācisko izcelsmi pieņēmis tēva uzvārdu un kā Teodors Regers piedalījies 1940. gada Vācijas šaha čempionātā, kā arī šaha turnīros Varšavā un Krakovā 1941. gadā. Vēlāk iesaukts Vērmahtā, kur kā labs valodu zinātājs pildījis tulka pienākumus Austrumu frontē. Pēc kara izlēmis atgriezties dzimtajā Lodzā, taču par sadarbību ar vāciešiem ticis notiesāts uz četriem gadiem labošanas darbu nometnēs. Pēc atbrīvošanas vēl piedalījies šaha turnīros. 1952. gadā uzvarējis Lodzas pilsētas šaha čempionātā un ieņēmis 5. vietu Polijas šaha čempionātā Katovicē. II Szachowe Mistrzostwa Polski Łódź 1927[novecojusi saite] OlimpBase :: Polish Team Chess Championship :: Teodor Regedziński OlimpBase :: Men's Chess Olympiads :: Teodor Regedziński OlimpBase :: unofficial Chess Olympiads :: Teodor Regedziński «Chess Heroes: Teodor Regedziński». Arhivēts no oriģināla, laiks: 2020. gada 20. decembrī. Skatīts: 2016. gada 9. jūnijā. X Szachowe Mistrzostwa Polski Katowice 1952[novecojusi saite] Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)