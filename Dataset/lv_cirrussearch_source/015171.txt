Pālmera (angļu: Palmer Station) ir Amerikas Savienoto Valstu polārstacija Antarktīdā. Izvietota Anveras salas dienvidu galā Artura līča krastā. Vienīgā ASV Antarktikas stacija, kas izvietota ziemeļos no Dienvidu polārā loka. Nosaukta par godu Natenjelam Pālmeram, kurš, kā tiek uzskatīts, bija pirmais amerikānis, kas ieraudzījis Antarktīdu. Pālmeras stacija izbūvēta divos etapos. Sākotnēji 1964. gada janvārī tika ierīkota pagaidu stacija līdzās jau agrāk ierīkotajai britu stacijai Bāze N tagadējā Amsleru salā. Oficiāli atklāta 24. februārī, stacija varēja nodrošināt 15 cilvēku uzturēšanos. Paralēli zinātniskajām programmām tika veikti izpētes darbi, lai izvēlētos vietu pastāvīgās stacijas būvniecībai un par tādu tika izraudzīts Gemedža rags Artura līča dienvidos 1,5 km no pagaidu stacijas. Pastāvīgās stacijas būvniecība tika uzsākta 1967. gada janvārī un tika pabeigta 1968. gada 20. martā. Pagaida stacija līdz 1990. gadu sākumam tika izmantota kā patvērums ārkārtas gadījumiem, bet 1990./1991. gada vasarā visas vecās būves un britu bāzes paliekas tika novāktas un izvestas no kontinenta. Pālmeras stacijas galvenā zinātnes nozare ir jūras bioloģija. Paralēli stacijā tiek uzturēta sistēma globālā seismiskā, atmosfēriskā un ultravioletā starojuma monitorēšanas tīkla ietvaros. Old Palmer Permanent Palmer Station Commissioned USAP. Palmer Station Vikikrātuvē par šo tēmu ir pieejami multivides faili. Skatīt: Pālmera.