Džons Pīrponts "Dž P." Morgans (angļu: John Pierpont "J. P." Morgan; dzimis 1837. gada 17. aprīlī, miris 1913. gada 31. martā) bija amerikāņu finansists, baņķieris, filantrops un mākslas kolekcionārs. Viens no redzamākajiem ASV finansistiem 19. gadsimta beigās—20. gadsimta sākumā. Dzimis velsiešu izcelsmes amerikāņu finansista ģimenē. Apguvis izglītību Eiropā. Pēc tēva nāves 1890. gadā pārņēma tēva biznesu. 1892. gadā veica vairāku uzņēmumu konsolidāciju, izveidojot kompāniju General Electric. 1901. gadā konsolidācijas rezultātā izveidoja U.S. Steel. 1907. gada oktobrī ASV sākās biržas panika. Krīzei padziļinoties, Dž. P. Morganam, ieguldot personīgos līdzekļus un pārliecinot citus finansistus darīt to pašu, izdevās pārvarēt šo krīzi. Lielā mērā reaģējot uz šo krīzi 1913. gadā ASV tika izveidota Federālo rezervju sistēma. 1913. gadā Morgans atstāja biznesu dēlam Dž. P. Morganam jaunākajam. Morgans dibinājis kopš 1924. gada publisko Morgana bibliotēku un muzeju (Morgan Library & Museum) Ņujorkā. Vikikrātuvē par šo tēmu ir pieejami multivides faili. Skatīt: Dž. P. Morgans.