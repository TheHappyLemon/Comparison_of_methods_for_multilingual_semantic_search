“Rāmājana” (sanskritā: रामायण, rāmāyaṇa, izrunā: [ɽɑː.mɑ́ː.jɐ.ɳɐ] — ‘Rāmas ceļojums’) ir viens no diviem senindiešu nozīmīgākajiem eposiem; otrs eposs ir “Mahābhārata”. Tajā stāstīts par dievības Rāmas dzīvi un varoņdarbiem. “Rāmājana” ir sarakstīta sanskritā. Tiek uzskatīts, ka eposs aizsākts rakstīt ne agrāk par 300. gadu p.m.ē. un pabeigts 1. gadsimtā p.m.ē. Par tās autoru tradicionāli tiek uzskatīts dzejnieks Vālmīki, lai gan ir skaidrs, ka tekstam ir vairāki autori, un tas ir veidojies arī mutvārdu ceļā no paaudzes paaudzē. “Rāmājana” ir sadalīta septiņās kāndās (nodaļās) un sastāv no 24 tūkstošiem distihu. “Rāmājanā” stāstīts par dievišķo varoni Rāmu un par viņa sabiedroto Lakšmanas, Hanumāna un citu cīņām, cenšoties atbrīvot savu sievu Sītu no milžu karaļa Rāvanas gūsta Lankas salā. Indiešu kultūrā Rāma ir ideāla dēla, vīra un valdnieka tēls, savukārt viņa sieva Sīta ir ideālas sievas tēls. Daudziem hinduistiem Rāma ir cilvēkdievs, augstākā dievība, kas iemiesojusies cilvēkā patiesības un tikumības dēļ. “Rāmājanai” bija milzīga ietekme uz Indijas un Āzijas valstu kultūru. Eposa senās versijas ir atrodamas arī Mjanmā, Vjetnamā, Indonēzijā, Kambodžā, Laosā, Malaizijā, Taizemē, Filipīnās, kā arī Ķīnā, Tibetā un Mongolijā. “Rāmājanas” sižets ir atspoguļots arī arhitektūras pieminekļos, piemēram, Ankorvatā. Eiropieši eposu “Rāmājana” sāka pētīt 18. gadsimta beigās. Eposu “Rāmājana” veido septiņas kāndas jeb nodaļas. Tās ir Bala, Ayodhya, Aranya, Kishkindha, Sundara, Yuddha un Uttara. Katrā no nodaļām ir stāstīts par noteiktu posmu Rāmas dzīvē. Šajā darbā stāstīts par to, kā Rāma, septītā dieva Višnu avatārs, ir dzimis uz Zemes, lai iznīcinātu milžu karali Rāvanu. Sava tēva jaunākās sievas intrigu dēļ kopā ar brāli Lakšmanu un savu sievu Sītu 14 gadus ir spiests atrasties trimdā. Sītu nolaupa Rāvana un aizved uz savu zemi Lankas salā. Rāma dodas sievas meklējumos, kā rezultātā izveido savienību ar Hanumānu, kurš zina Sītas atrašanās vietu. Rāma ar Hanumānu un citiem pērtiķiem nonāk Lankas salā, kur cīnās ar Rāvanu un nogalina to. Viņš atgūst savu sievu Sītu un atgriežas Aiodhjā, sava tēva zemē, un pārņem varu pār to. «Рамаяна» (krievu). Большая российская энциклопедия. Arhivēts no oriģināla, laiks: 2020. gada 7. Maijs. Skatīts: 2020. gada 9. martā. Vikikrātuvē par šo tēmu ir pieejami multivides faili. Skatīt: Rāmājana. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Enciklopēdijas Krugosvet raksts (krieviski) «Rāmajana» (latviešu). aliens.lv. «Рамаяна» (krievu). Большая российская энциклопедия. Arhivēts no oriģināla, laiks: 2020. gada 7. maijā. Skatīts: 2020. gada 5. martā.