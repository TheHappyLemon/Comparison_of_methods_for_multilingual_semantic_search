Nandrolons ir anaboliskais steroīds — testosterona analogs, kura molekula atšķiras no testosterona tikai ar metilgrupas trūkumu pie steroīda "skeleta" 10. oglekļa atoma. Nandrolonam raksturīga ilgstoša iedarbība un vāji izteikts androgēnais (vīrišķās dzimumpazīmes pastiprinošais) efekts. Ievadot intramuskulāri, nandrolons iedarbības maksimumu sasniedz pēc nedēļas un iedarbība ilgst vismaz 3 nedēļas. Metabolizējas aknās; radušies ketosteroīdi izdalās ar urīnu. Nandrolona komerciālie preparāti parasti ir kaprīnskābes vai fenilpropionskābes esteri (nandrolona dekanoāts — Deca Durabolin vai nandrolona fenilpropionāts — Durabolin). Lieto medicīnā hronisku infekcijas slimību, sieviešu osteoporozes, smagu traumu vai ķirurģisku operāciju gadījumos; dažu ļaundabīgu saslimšanu (ielaista sieviešu krūts vēža, kaulu smadzeņu metastāžu u.c.) un aplastisko anēmiju ārstēšanai; bērniem — augšanas hormona trūkuma izraisītu attīstības traucējumu gadījumos. Nandrolonu nedrīkst lietot vairāku veidu ļaundabīgo audzēju (vīriešu krūts vēža, prostatas vēža u.c.) gadījumos; ja ir grūtniecība, aknu slimības, nieru iekaisums. Nandrolons var izraisīt dažādas blaknes — aterosklerozes progresēšanu, aknu bojājumus, dispeptiskas parādības un pat prostatas vai aknu vēzi. Sportā nandrolons tiek nelegāli izmantots kā dopings. Tas stimulē apetīti, veicina muskuļu masas, kaulu blīvuma, eritrocītu skaita palielināšanos. Dopinga atklāšanu sarežģī fakts, ka nandrolons dabīgi veidojas cilvēka organismā no testosterona, oksidējoties tā metilgrupai, kam seko retro-Klaizena pārgrupēšanās. Starptautiskā Olimpiskā komiteja noteikusi, ka sportistu urīnā drīkst būt ne vairāk kā 2 μg/l nandrolona. «Clarification about Nandrolone Testing». World Anti-Doping Agency. 2005-05-30. Arhivēts no oriģināla, laiks: 2012-09-15. Skatīts: 2012-01-31.