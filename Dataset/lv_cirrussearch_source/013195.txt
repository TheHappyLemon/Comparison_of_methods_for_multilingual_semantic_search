Omaha (angļu: Omaha, izrunā: [ˈoʊməhɑː]) ir pilsēta Amerikas Savienotajās Valstīs, Nebraskas štatā, Daglasa apgabala administratīvais centrs. Pilsēta atrodas Vidējos Rietumos, Misūri upes krastā. Ar 478 tūkstošiem iedzīvotāju tā ir lielākā pilsēta Nebraskas štatā un 40. lielākā Amerikas Savienotajās Valstīs. Pirms eiropiešu ierašanās mūsdienu Omahas teritorijā dzīvoja dažādas Amerikas pamatiedzīvotāju grupas. Kopš 17. gadsimta starp šīm grupām bija arī omahi (angl. Omaha) un ponka (angl. Ponca), Delihu-Sjū (angl. Dhelihan-Siouan) valodas grupas cilvēki, kas bija cēlušies no Ohaio upes lejteces ielejas un pārcēlušies uz šejiem 17. gadsimtā. Vārds "omaha" (omahu valodā: Umoⁿhoⁿ or Umaⁿhaⁿ) omahu valodā nozīmē "Ļaudis, kas dzīvo upes augštecē" vai "Pret straumi". 19. gadsimta vidū vieta, kur mūsdienās atrodas Omaha Misūri rietumu krastā, bija vārti uz ASV Rietumiem. Caur šo vietu uz rietumiem devās pētnieki, tirgotāji, zelta meklētāji un jaunas dzīves meklētāji. Tā bija pēdējā pieturvieta, lai uzkrātu krājumus un iegūtu aprīkojumu, lai šķērsotu līdz tam neizpētītās teritorijas rietumos. Omaha tika dibināta 1854. gadā. Par pilsētu tā tika pasludināta 1857. gadā. Omaha atrodas Nebraskas štata austrumos, Misūri upes kreisajā krastā. Otrpus upei atrodas Kaunsilblafsas pilsēta, nu jau Aiovas štatā. 2019. gadā Omahā dzīvoja 478 tūkstoši iedzīvotāju. Lielākā daļa Omahas iedzīvotāju (76,7%) ir baltādainie, 12,8% iedzīvotāju ir afroamerikāņi. Kopā ar Kaunsilblafsas pilsētu otrpus Misūri upei un citām tuvējām piepilsētām iedzīvotāju skaits Omahas–Kaunsilblafsas metropolē sasniedz 940 tūkstošus. Omahā dzimuši vai dzīvojuši: Džeralds Fords (Gerald Rudolph Ford, Jr.; dzimis Lesijs Linčs Kings jaunākais (Leslie Lynch King, Jr.), 1913—2006) bija ASV trīsdesmit astotais prezidents Freds Astērs (angļu: Fred Astaire; dzimis Frederiks Osterlics (Frederick Austerlitz); 1899—1987), amerikāņu kinoaktieris un Brodvejas skatuves dejotājs, horeogrāfs, dziedātājs un aktieris. Marlons Brando (angļu: Marlon Brando; 1924—2004), amerikāņu aktieris Džeiks Gencels (angļu: Jake Guentzel; 1994), ASV hokejists Malkolms X (angļu: Malcolm X; 1925—1965), ASV musulmaņu garīgais vadītājs, runasvīrs un cilvēktiesību aizstāvis Niks Nolte (angļu: Nicholas King Nolte, 1941), amerikāņu aktieris. Endijs Rodiks (angļu: Andrew Stephen "Andy" Roddick, 1982), bijušais amerikāņu tenisists Omaha ir viens no pasaulē lielākajiem lopkopības tirgiem un gaļas apstrādes centriem. Pilsētā ir bāzēti pieci Fortune 500 sarakstā iekļuvuši uzņēmumi: ConAgra Foods, Union Pacific Corporation, Mutual of Omaha, Peter Kiewit and Sons, Inc. un Berkshire Hathaway. Berkshire Hathaway vada Omahā dzimušais Vorens Bafets, kurš ir viens no pasaulē bagātākajiem cilvēkiem. Omahā atrodas vairākas universitātes un koledžas. No tām ievērojamākās ir Nebraskas Universitāte, Kreigtona Univeristāte (Creighton University), Nebraskas Universitātes Medicīnas centrs (University of Nebraska Medical Center) un Svētās Mērijas koledža (College of St. Mary). https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. Boettcher, Ross. "Mutual returns to Fortune 500" Arhivēts 2010. gada 19. aprīlī, Wayback Machine vietnē.. Omaha World-Herald. April 16, 2010. Retrieved April 28, 2010. Vikikrātuvē par šo tēmu ir pieejami multivides faili. Skatīt: Omaha. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Oficiālā tīmekļa vietne