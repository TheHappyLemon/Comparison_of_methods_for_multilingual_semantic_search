Javas cekulsīlis (Platylophus galericulatus) ir reti sastopams vārnu dzimtas (Corvidae) putns, kas ir vienīgā suga Javas cekulsīļu ģintī (Platylophus). Izdala 4 pasugas. Sugas izdzīvošanu apdraud piemērotas dzīves vides samazināšanās. Javas cekulsīlis sastopams Dienvidaustrumāzijas Zunda reģionā, kas ietver Malakas pussalu un lielākās tuvējās salas — Borneo, Javu, Sumatru, kā arī citas apkārtējās nelielās salas. Mājo subtropu un tropu mitrajos platlapu koku mežos. Galvenokārt sastopams zemienēs, bet arī kalnos līdz 1800 m virs jūras līmeņa. Izplatības areāls plešas Malaizijā, Mjanmā, Taizemē, Borneo, Sumatrā, Javā, Indonēzijā un Brunejā. Javas cekulsīlis ir neliels vārnu dzimtas putns ar izteiksmīgu, garu cekulu un baltiem kakla laukumiem. Tēviņš nedaudz lielāks nekā mātīte, kā arī tā cekuls nedaudz garāks kā mātītei (tēviņam apmēram 100 mm, mātītei 92 mm). Ķermeņa garums 31—33 cm, svars 78—114 g. Apspalvojums melns vai kanēļbrūns (atkarībā no pasugas). Malakas pussalas pasugas cekulsīlim galva un krūtis piesātināti melnas, mugura un spārni tumši brūni, pavēdere tumši pelēka. Visām pasugām kakla sānos mēnesveida balti laukumi, kā arī ap tumšajām acīm ādas gredzens ir daļēji balts (divi balti punkti). Cekula divas vidējās spalvas īpaši garas. To gali nedaudz paplatināti un viegli noliecas uz priekšu. Melnais knābis vidēji garš, slaids, ar liektu galu. Nāsis sedz mīkstas, īsas spalviņas. Aste vidēji gara ar noapaļotu galu. Kājas melnas. Abi dzimumi izskatās vienādi. Jaunajiem putniem cekuls ir īsāks un apspalvojums oranžīgi brūns, spārnu apspalvojums raibumots. Javas cekulsīļi uzturas pa pāriem vai nelielos baros, kas kopīgi barojas un, lēkājot pa koku zariem, savā stapā visu laiku sasaucas. Barojas galvenokārt ar bezmugurkaulniekiem, piemēram, vabolēm, sienāžiem, cikādēm, lapsenēm, circeņiem, tauriņiem un tūkstoškājiem. Par ligzdošanas ieradumiem zināmi tikai daži fakti. Ligzdošanas sezona atkarībā no izplatības reģiona ir atšķirīga, kopumā no jūnija līdz martam. Veido monogāmus pārus. Kausveida ligzda vīta no zariem, no iekšpuses izklāta ar smalkām paparžu plūksnām. Tā atrodas mazāku koku augšējos zaros, apmēram 2 m augstumā. Dējumā 1—2 gaiši pelēkas vai gaiži zilzaļas olas ar sarkanbrūniem raibumiņiem. Javas cekulsīlim ir 4 pasugas: Platylophus galericulatus galericulatus — nominālpasuga, sastopams Javas salā; Platylophus galericulatus ardesiacus — sastopams Malakas pussalā; Platylophus galericulatus coronatus — sastopams Sumatrā un Borneo (izņemot ziemeļdaļā); Platylophus galericulatus lemprieri — sastopams Borneo ziemeļos. World Bird List: Crows, mudnesters & birds-of-paradise, 2020 IUCN: Platylophus galericulatus Alive: Crested Jay (Platylophus galericulatus) David R. Wells, The Birds of the Thai-Malay Peninsula «Crested Jay Platylophus galericulatus lemprieri». Arhivēts no oriģināla, laiks: 2020. gada 21. septembrī. Skatīts: 2018. gada 18. februārī. Steve Madge, Crows and Jays Planet Birds: Crested jay IBC: Crested Jay Platylophus galericulatus Xeno-Canto: Crested Jay Platylophus galericulatus (Cuvier, 1816) ARKive: Crested jay (Platylophus galericulatus) Avibase: Crested Jay Platylophus galericulatus (Cuvier, 1816)