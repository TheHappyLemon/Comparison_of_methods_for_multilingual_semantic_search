Hanss Markuss Vants (Hans Marcus Wandt; dzimis 1980. gada 22. septembrī) ir Zviedrijas Gaisa spēku pulkvežleitnants, iznīcinātājpilots, Eiropas Kosmosa aģentūras (EKA) kosmonauts. 2024. gadā viņš veica kosmisko lidojumu ar kosmosa kuģi Crew Dragon misijā Ax-3 uz Starptautisko kosmosa staciju. Markuss Vants piedzima Koparbergas lēnes (tagad Dālarnas lēne) Moras draudzē, bet uzauga Vermlandes lēnes Hammares komūnā, netālu no Kārlstades. Vanta māte ir dzimusi Norvēģijā, tāpēc viņam ir arī Norvēģijas pilsonība. 1999. gadā viņš absolvēja vidusskolu Kārlstadē. 2000. gadā Vants sāka studijas Čalmersa Tehniskajā augstskolā Gēteborgā, specializējoties elektronikā un mākslīgajā intelektā, sakaru tehnoloģijās un kosmosa pamattehnoloģijās, un 2007. gadā ieguva maģistra grādu elektrotehnikā. Paralēli mācībām Čalmersā viņš apmeklēja arī virsnieku programmu Karlbergas Militārajā akadēmijā, kur viņš ieguva iznīcinātāja pilota diplomu. No 2006. līdz 2014. gadam Markuss Vants dienēja Zviedrijas Gaisa spēkos kā iznīcinātāja pilots, piedaloties starptautiskās mācībās, karaspēka izmēģinājumos un operatīvajās misijās. Pēc mācībām Zviedrijas Bruņoto spēku akadēmijā Halmstadē viņš 2011. gadā apguva eskadriļas komandiera amatu Zviedrijas Gaisa spēku Gaisa operāciju vadības centrā un tika paaugstināts gaisa spēku kapteini. No 2013. līdz 2014. gadam viņš mācījās ASV Jūras spēku izmēģinātājpilotu skolā NAS Patuxent River. Markuss Vants ir iznīcinātāja pilots 211. iznīcinātāju eskadriļā Norbotenas Gaisa spēku bāzē. 2006. gadā Vants nodibināja uzņēmumu Intuitech AB, kas specializējas taktiskās apmācības nodrošināšanā iznīcinātāju pilotiem. 2014. gada viņš sāka strādāt uzņēmumā SAAB Aeronautics Linčepingā par izmēģinātājpilotu, no 2018. līdz 2019. gadam bija galvenā izmēģinātājpilota vietnieks, 2020. gadā Vants kļuva par galveno izmēģinātājpilotu un SAAB Aeronautics lidojumu dienesta vadītāju. 2019. gadā viņš pirmais izmēģināja Gripen E iznīcinātāju. 2022. gada 23. novembrī Markuss Vants tika izvēlēts par Eiropas Kosmosa aģentūras rezerves astronautu. 2023. gada jūnijā EKA izvirzīja Vantu gaidāmajam lidojumam SpaceX kosmosa kuģī Crew Dragon komercmisijai Ax-3. 1. jūlijā viņš pārgāja no rezerves uz "projekta astronauta" statusu. Lidojumu kosmosā Markuss Vants kā misijas speciālists sāka 2024. gada 18. janvārī misijā Ax-3, dodoties ar Crew Dragon kosmosa kuģi Freedom uz Starptautisko kosmosa staciju, kur apkalpe pavadīja 18 dienas. Markusa Vanta misijas nosaukums ir Muninn, un tā sakrīt ar Dānijas kosonauta Andreasa Mogensena misiju Huginn Starptautiskajā kosmosa stacijā. Hugins un Munins ir kraukļu pāris skandināvu mitoloģijā. Kopumā misijā tika ieguldīti 400 miljoni kronu (aptuveni 47 miljoni ASV dolāru). Saab ir lielākais privātais ieguldītājs misijā. Zviedrijas Nacionālā kosmosa aģentūra kopā ar zviedru pētniekiem sniedza daudz ierosinājumu pētījumiem, ko veikt kosmosā Vanta misijas laikā. Plānotie pētījumi ietver cilmes šūnu pētījumus, ko vada Upsālas Universitāte, un uzlabotas izziņas pētījumus, ko vada KTH Karaliskais tehnoloģiju institūts. 9. februārī kosmosa kuģis atgriezās uz Zemes, kosmosā pavadot 21 dienu. Kosmisko orbitālo lidojumu kopsavilkums: Marcus Wandt – förste chalmeristen i rymden Chalmers tekniska högskola, 2024-01-18 Marcus Wandt blir Sveriges nya astronaut: ”Otroligt stolt” SVT, 2023-12-02 Vikikrātuvē par šo tēmu ir pieejami multivides faili. Skatīt: Markuss Vants. Marcus Wandt Axiom Space (angliski) Ханс Маркус Вандт astronaut.ru, (krieviski)