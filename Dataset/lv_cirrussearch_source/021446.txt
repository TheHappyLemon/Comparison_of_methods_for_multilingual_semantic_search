Aleksandrs Konstantinopoļskis (krievu: Александр Маркович Константинопольский; 1910. gada 19. februāris, Žitomira, Krievijas impērija, tagad Ukraina - 1990. gada 21. septembris, Maskava) bija padomju starptautiskais lielmeistars šahā (GM, 1983), PSRS nopelniem bagātais treneris (1957). Savu šahista karjeru Konstantinopoļskis uzsāka Ukrainā. No 1932. līdz 1936. gadam viņš piecas reizes pēc kārtas uzvarēja Kijivas šaha čempionātā. Tāpat 1930. gados viņš vairākas reizes izcīnīja godalgotas vietas Ukrainas šaha čempionātos - 1931 (3.-5. vieta), 1933 (3. vieta), 1937 (3.-4.vieta), 1938 (3. vieta), 1939 (3. vieta). 1936. gadā Konstantinopoļskis labi nospēlēja PSRS jauno meistaru turnīrā Ļeņingradā, kur spēcīgā divu apļu turnīrā ieguva 7,5 punktus no 14 iespējamajiem. Kopš 1931. gada viņš regulāri piedalījās PSRS šaha čempionātā, kur lielākais panākums bija dalīta 2.-3. vieta 1937. gadā Tbilisi. Līdztekus aktīvai šahista karjerai Konstantinopoļskis 1930. gados strādāja kā Kijivas pionieru pils šaha sekcijas treneris. Viņa pazīstamākais audzēknis bija Dāvids Bronšteins, kurš 1951. gadā nospēlēja neizšķirti Pasaules šaha čempiona nosaukuma maču ar Mihailu Botviņņiku. Tāpat Konstantinopoļskis ir devis lielu ieguldījumu šaha atklātņu teorijā, izstrādājot oriģinālas shēmas Vecindiešu, Sicīliešu un Holandiešu aizsardzībās. Sākoties Otrajam pasaules karam Konstantinopoļskis devās evakuācijā, bet 1944. gadā pārcēlās uz dzīvi Maskavā, kur līdz 70 gadu vecumam strādāja šaha treneri. Piedaloties pēckara PSRS šaha čempionātos, kas toreiz bija vieni no spēcīgākajiem turnīriem pasaulē, 1945. gadā tika dalīta 4.-6. vieta, 1948. gadā - 6.-9. vieta, bet 1950. gadā - 5.-6. vieta. 1950. gadā FIDE kā vienam no pirmajiem Konstantinopoļskim piešķīra starptautiskā meistara nosaukumu (IM). Pēckara gados Konstantinopoļskis nopietni pievērsās arī korespondencšaham. Viņš uzvarēja pirmajā PSRS korespondencšaha čempionātā (1948-1951), bet 1966. gadā kļuva par Starptautiskās korespondencšaha federācijas starptautisko meistaru (IMC). Vienīgais starptautiskais turnīrs ārpus PSRS robežām Konstantinopoļskim bija 1966. gadā Amsterdamā, kurā viņš izcīnīja 5 punktus no 9 iespējamajiem. 1983. gadā FIDE viņam piešķīra starptautiskā lielmeistara goda nosaukumu. 6 Championship of Ukraine - Kharkov 1931 7 Championship of Ukraine - Kharkov 1933 9 Championship of Ukraine - Kiev 18.6-10.7.1937 10 Championship of Ukraine - Kiev 13.09-03.10.1938 11 Championship of Ukraine - Dnepropetrovsk 12-31.12.1939 «All-Union Young Masters 1936». Arhivēts no oriģināla, laiks: 2016. gada 5. martā. Skatīts: 2013. gada 14. novembrī. 10 Championship of USSR Tbilisi 12.4-14.5.1937 14 Championship of USSR Moscow 1.6-1.7.1945 XVI Championship of USSR- Moscow 11.11-14.12.1948 18 Championship of USSR Moscow 12.11-12.12.1950 IBM-B Amsterdam 1966 Aleksandrs Konstantinopoļskis šahista profils vietnē chessgames.com Aleksandrs Konstantinopoļskis šahista profils vietnē 365chess.com Aleksandrs Konstantinopoļskis šahista profils vietnē chesstempo.com Aleksandrs Konstantinopoļskis šahista profils vietnē olimpbase.org (PSRS komandu čempionāti) Aleksandrs Konstantinopoļskis šahista profils vietnē olimpbase.org (PSRS komandu kausi)