Latvijas dzelzceļa vēstures muzejs ir muzejs ar ekspozīcijām Rīgā un Jelgavā, kas veltīts dzelzceļa vēsturei un tā attīstībai Latvijā. Muzejs ir uzņēmuma "Latvijas dzelzceļš" struktūrvienība. Muzejā apskatāma plašākā platsliežu ritekļu kolekcija Baltijā. Muzeja Rīgas ekspozīcija atrodas 19. gadsimta lokomotīvju remontdarbnīcās, kas atrodas Pārdaugavā, netālu no Gaismas pils. Ekspozīcijās apskatāmi formas tērpu paraugi, biļetes, vilcienu saraksti un citas ar Latvijas dzelzceļu saistītas lietas. Ārpus muzeja telpām apskatāms dzelzceļa ritošais sastāvs — lokomotīves, vagoni un cita dzelzceļa tehnika, kas darbojusies Latvijā. Muzeja Jelgavas filiāle atklāta 1982. gada 24. decembrī, kad Jelgavas dzelzceļnieku klubā atvēra Jelgavas dzelzceļa nodaļas darba sasniegumu muzeju. 1991. gadā dzelzceļa muzejs pārvācās uz dzelzceļnieku dzīvojamo māju, kas celta 1903. gadā un atrodas pie Jelgavas dzelzceļa stacijas. Ekspozīcijā apskatāmi semafori, sakabes, drezīnas, lokomotīvju riteņpāri, hidrants, pārbrauktuves aprīkojums un daudz citu lietu. Jelgavā II, lokomotīvju depo teritorijā, vēsturiskajā depo ēkā glabājas dīzeļlokomotīve 2M62 Nr. 0001, tvaika lokomotīves un salonvagoni, kas apmeklētājiem pieejami tikai īpašu pasākumu laikā, vai iepriekš piesakot apmeklējumu. «Par muzeju». railwaymuseum.lv. Arhivēts no oriģināla, laiks: 2019. gada 27. oktobrī. Skatīts: 2019. gada 27. oktobrī. Muzeja mājaslapa Latvian Railway History Museum, Riga Branch (video)