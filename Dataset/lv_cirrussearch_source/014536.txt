Šeons Morisons (angļu: Shaone Morrisonn; dzimis 1982. gada 23. decembrī) ir kanādiešu hokejists, aizsargs. Pašlaik (2017) Morisons spēlē KHL līgas kluba Vladivostokas "Admiral" sastāvā. Profesionāļa karjeru Morisons uzsāka 2002.—03. gada sezonā, kad aizvadīja savas pirmās 11 spēles NHL kluba Bostonas "Bruins" sastāvā, pārējo sezonu pavadot AHL kluba Providensas "Bruins" rindās. 2003.—04. gada sezonā Morisons aizvadīja 30 spēles "Bruins" rindās, pirms tika aizmainīts uz Vašingtonas "Capitals" vienību. 2004.—05. gada NHL sezonas lokauta laikā Morisons spēlēja AHL klubā Portlendas "Pirates", taču 2005.—06. gada sezonā kļuva par "Capitals" pamatsastāva spēlētāju. Vašingtonas "Capitals" sastāvā Morisons aizvadīja piecas pilnas sezonas. 2010. gada vasarā Šeons pievienojās Bufalo "Sabres" vienībai, taču īsi pirms 2011.—12. gada sezonas tika nosūtīt uz AHL klubu Ročesteras "Americans". 2012. gada vasarā hokejists pievienojās KHL klubam Maskavas "Spartak", taču sezonas gaitā pārcēlās uz Maskavas CSKA, bet pēc sezonas beigām noslēdza līgumu ar SM līgas vienību Turku TPS. No 2014. līdz 2016. gadam spēlēja Zagrebas "Medveščak", taču tad tika aizmainīts uz Vladivostokas "Admiral". Eliteprospects profils (angliski) Internet Hockey Database profils (angliski) Hockey-Reference profils (angliski)