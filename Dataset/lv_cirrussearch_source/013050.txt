Nitra (slovāku: Nitra) ir pilsēta Slovākijas rietumos pie Nitras upes. Nitras apgabala administratīvais centrs un viena no senākajām Slovākijas pilsētām. Nitra ieņem īpašu vietu slovāku un visas slāvu civilizācijas attīstībā. Tā bija galvaspilsēta vienai no pirmajām slāvu valstīm - Nitras kņazistei. No 8. gadsimta beigām līdz 833. gadam tā bija neatkarīga valsts, vēlāk iekļāvās Lielmorāvijā, bet no 10. gadsimta vidus bija Ungārijas pakļautībā. 828. gadā šeit tika uzcelta pirmā zināmā baznīca Centrālajā un Austrumeiropā, bet 880. gadā Nitrā tika nodibināta pirmā zināmā bīskapija Slovākijas teritorijā. Savu vislielāko uzplaukumu pilsēta piedzīvoja Lielmorāvijas karaļa Svatopluka I laikā (830-894). Ap 880. gadu tika uzcelts pirmais klosteris Slovākijā tuvējā Zobora (Zobor) kalnā. Bīskapijas veidošanā aktīvi piedalījās Svētais Kirils un Svētais Metodijs - pirmā slāvu alfabēta (glagolicas) radītāji. Apmēram no 906. gada Nitras kņaziste nonāca ungāru Ārpādu dzimtas valdījumā, vēlāk integrējoties Ungārijas karalistē un ietilpstot tajā vairāk nekā 1000 gadus. Šajos gadsimtos tās ungāriskais nosaukums bija Ņitra (Nyitra). No 1663. līdz 1685. gadam pilsēta ietilpa Osmaņu impērijā kā sandžaka centrs. Pēc Pirmā pasaules kara iekļāvās Čehoslovākijā. No 1993. gada - Slovākijā. 2001. gadā gandrīz visi pilsētas iedzīvotāju bija slovāki (95.4% %). Pēc reliģiskās pārliecības - katoļi (74.2 %), nereliģiozi (17,2 %). Nitra ir futbolista Miroslava Stoha (Miroslav Stoch, 1989) dzimtā pilsēta. No 1915. līdz 1924. gadam par vietējā garīgā semināra vadītāju strādāja Jozefs Tiso. Pilsētā bāzēts Slovākijas Ekstralīgas hokeja klubs HK Nitra. Vikikrātuvē par šo tēmu ir pieejami multivides faili. Skatīt: Nitra. Q110227967.