Taksima, arī Taksimas laukums (turku: Taksim Meydanı) ir Stambulas Bejolu rajona (Turcija) mikrorajons pilsētas Eiropas daļā. Mikrorajons ir slavens ar daudziem restorāniem, veikaliem un viesnīcām un to uzskata par Stambulas modernās dzīves sirdi. Taksimas laukumā atrodas Republikas piemineklis (turku: Cumhuriyet Anıtı), kas uzcelts 1928. gadā, lai atzīmētu Turcijas Republikas dibināšanu. Vārds Taksim cēlies no arābu taqṣīm, sadale, izdale. Te agrāk atradās ūdens apgādes mezgls, kurā satecēja viss dzeramais ūdens un no šejienes tas tika tālāk pievadīts dažādiem pilsētas rajoniem. Šo apgādes mezglu izveidoja sultāns Mahmuds I (1696-1730) un tas tika uzbūvēts kā milzīgs akmens rezervuārs. Ar vārdu taksim apzīmē arī īpašu turku klasiskās mūzikas virzienu, kurā vadošais ir makama mūzikas stils. Taksima ir viens no galvenajiem tūristu un pilsētas iedzīvotāju apmeklējumu objektiem. Taksimas laukumā beidzas slavenā Brīvības iela (turku: İstiklal Caddesi), kas ir gara gājēju iela un pa to kursē senatnīgs tramvaja vagons. Brīvības ielas galā ir pietura pasaulē otram vecākajam metro (turku: Tünel). Taksimas laukumam apkārtējās ēkās ir vairākas ceļojumu aģentūras, viesnīcas, restorāni, bāri un starptautiski ātrās ēdināšanas restorānu tīkli: "Pizza Hut", "McDonald's" un "Burger King". Te atrodas arī slavenākās Stambulas viesnīcas: "InterContinental", "Ritz-Carlton" un "Marmara Hotel". Taksimas laukumu bieži izmanto dažādiem sabiedriskiem pasākumiem, gājieniem, parādēm, Jaunā gada sagaidīšanai un laukuma tuvumā atrodas Ataturka kultūras centrs (turku: Atatürk Kültür Merkezi), kas sastāv no operas nama un daudzfunkcionāla kultūras centra. Taksimā atrodas svarīgs Stambulas sabiedriskā transporta mezgls. Tas kalpo kā galvenā stacija pilsētas autobusu līnijām un te atrodas Stambulas metro 4. līnijas Leventa-Taksima galapunkts. Taksimas laukums kopš 2006. gada 29. jūnija ir kļuvis vēl nozīmīgāks transporta sistēmā, jo te atvērts gala punkts Tünel pazemes funikulierim no Kabatašas tramvaja galapunkta. Taksimā diezgan bieži notiek dažādas protesta demonstrācijas un tajās piedalījušies dažādi politiski virzieni, nevalstiskās organizācijas u.c. 1969. gada 16. februārī kreiso spēku demonstrācijas laikā tika ievainoti 150 demonstranti, kad notika sadursme ar labēji noskaņotajiem oponentiem un tādēļ šo dienu vēsturē sauc par "Asiņaino sestdienu". 1977. gada 1. maijā rīkotajā kreiso apvienības demonstrācijā kāds nezināms šāvējs nogalināja 36 demonstrantus. Vēlāk notikuši vēl vairāki šādi incidenti un tādēļ tieši šajā rajonā visu diennakti notiek pastiprinātas policijas patruļas un vietās, kur koncentrējas visvairāk cilvēki, tiek nodrošināta pastāvīga policijas vienību klātbūtne. Mūsdienās demonstrācijas Taksimā ir aizliegtas, bet šis aizliegums neattiecas uz mazākām mikrorajona ielām. 2000. gadā Taksimas laukumā tika nogalināti divi "Leeds United" futbola fani, jo nākamajā dienā notika UEFA kausa pusfināla spēle ar Galatasaray sporta klubu. Pulcēšanās aizliegums dažkārt tiek atcelts, piemēram Jaungada sagaidīšanai, Republikas dibināšanas gadadienā un īpaši svarīgu futbola spēļu laikā. «Taksim-Kabataş funicular subway connection». Arhivēts no oriģināla, laiks: 2007. gada 17. maijā. Skatīts: 2007. gada 19. janvārī. Brīvības iela, Stambula Bejolu rajons Vikikrātuvē par šo tēmu ir pieejami multivides faili. Skatīt: Taksima. Taksimas laukuma attēli Arhivēts 2020. gada 28. novembrī, Wayback Machine vietnē. 2006. gada sagaidīšanas svētki Taksimā Koordinātas: 41°02′13″N 28°59′09″E﻿ / ﻿41.03694°N 28.98583°E﻿ / 41.03694; 28.98583