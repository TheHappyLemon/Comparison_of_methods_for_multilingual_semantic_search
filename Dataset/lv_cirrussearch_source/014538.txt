Sami Lepiste (somu: Sami Lepistö; 1984. gada 17. oktobrī) ir somu hokejists, aizsargs, Somijas hokeja izlases dalībnieks. Pašlaik (2020) ir bez kluba. Profesionāļa karjeru Lepiste uzsāka 2003.—04. gada sezonā, kad debitēja SM līgas kluba Helsinku "Jokerit" rindās, nākamo četru sezonu gaitā komandas rindās divreiz sasniedzot līgas finālu, taču abas reizes tajā izcīnot sudraba medaļas. 2007. gada vasarā Lepiste pārcēlās uz Ziemeļameriku, 2007.—08. gada sezonā debitējot NHL kluba Vašingtonas "Capitals" rindās. Tiesa, kluba rindās viņam neizdevās nostiprināties arī nākamajā sezonā, 2009. gada vasarā tiekot aizmainītam uz Fīniksas "Coyotes", tās sastāvā aizvadot 66 spēles. 2010.—11. gada sezonas izskaņā Lepiste tika aizmainīts uz Kolumbusas "Blue Jackets" vienību, taču 2011. gada vasarā Sami noslēdza viena gada līgumu ar Čikāgas "Blackhawks", kluba rindās aizvadot 26 spēles. 2012. gada vasarā hokejists pievienojās KHL klubam Jaroslavļas "Lokomotiv", taču sezonas gaitā pārcēlās uz Prāgas "Lev". 2013.—14. gada sezonu uzsāka jau Jekaterinburgas "Avtomobilist" sastāvā. "Avtomobilist" hokejists aizvadīja divas sezonas, pēc kurām noslēdza līgumu ar Ufas "Salavat Julajev". 2016. gada aprīlī pagarināja līgumu ar "Salavat Julajev" uz vēl vienu sezonu, taču pēc tam pievienojās Helsinku "Jokerit" rindām. Somijas hokeja izlases rindās izcīnījis bronzas medaļu 2010. un 2014. gada olimpiskajās spēlēs, piedalījies divos Pasaules čempionātos, 2011. gadā izcīnot zelta, bet 2008. gadā — bronzas medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)