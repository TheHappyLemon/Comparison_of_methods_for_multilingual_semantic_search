Irānas kalendārs jeb Saules hidžra (persiešu: تقویم هجری شمسی؛ سالنمای هجری خورشیدی) ir astronomiskais saules kalendārs, kas tiek izmantots kā pamatkalendārs Irānā un Afganistānā. Kalendāru tapšanā piedalījās arī Omars Haijāms. Kopš kalendāra izveides tas vairākas reizes ir precizēts. Gadu skaitīšana sākās no hidžras (pravieša Muhameda pārcelšanās no Mekas uz Medīnu 622. gadā). Atšķirībā no klasiskā islāma kalendāra, tas balstās uz tropisko (saules) gadu. Gada sākums ir pavasara ekvinokcijas dienā (Novrūzs), kas tiek noteikts pēc Teherānas laika meridiāna astronomiskajiem novērojumiem (52,5° austrumu garuma vai UTC+3:30). Irānas kalendārais gads sākas Novrūzā, kas ir vieni no nozīmīgākajiem tautas svētkiem Irānā un Afganistānā, tomēr to atzīmē arī citās kaimiņu valstīs, kur ir citi kalendāri. Gads tradicionāli tiek dalīts četros gadalaikos pa trim mēnešiem katrā: Pavasaris (persiešu: بهار [bæhɒr], puštu: پسرلی [psar’lai]): farvadins, ordibehešts, hordāds; Vasara (persiešu: تابستان [tɒbestɒn], puštu: دوبی ['dobai]): tīrs, mordāds, šahrīvars; Rudens (persiešu: پایز [pɒjiz], puštu: منی ['mənai]): mehrs, ābans, āzars; Ziema (persiešu: زمستان [zemestɒn], puštu: ژمی ['ʒəmai]): dejs, bahmans, esfands. M. Heydari-Malayeri, A concise review of the Iranian calendar, Paris Observatory.(angliski)