Suņa Janaņa (ķīniešu: 孙亚楠 piņjiņs: Sūn Yànán; dzimusi 1992. gada 15. septembrī) ir ķīniešu brīvā stila cīkstone, 2016. gada vasaras olimpisko spēļu bronzas un 2020. gada vasaras olimpisko spēļu sudraba medaļas ieguvēja. Ar cīņas sportu Suņa Janaņa nodarbojas kopš 2007. gada. Starptautiskos turnīros viņa debitēja 2010. gadā, uzvarot Āzijas Junioru čempionātā Ķīnā un Pasaules Junioru čempionātā Budapeštā (svara kategorijā līdz 51 kg). 2011. gada Āzijas čempionātā Taškentā, svara kategorijā līdz 48 kg, finālā uzvarēja mongoļu sportisti Cogtbazarinu Enhžargalu. Tā paša gada septembrī Pasaules čempionātā viņa sacentās kategorijā līdz 51 kg un ieņēma 8.vietu. 2012. gada Olimpiskajās spēlēs Suņa Janaņa nekonkurēja, jo zaudēja kvalifikācijas sacensībās. Tā paša gada septembrī Pasaules čempionātā Kanādā viņa sasniedza finālu, bet tajā zaudēja Kanādas cīkstonei Džesikai Makdonaldai. 2013. gadā pasaules čempionātā svara kategorijā līdz 51 kg, viņa finālā uzvarēja mongoļu cīkstoni Erdenečimegijnu Sumjaa un saņēma zelta medaļu. 2014. gadā Āzijas spēlēs Inčhonā, Suņa startēja svara kategorijā līdz 48 kg, finālā zaudēja Eri Tosakai un saņēma sudraba medaļu. 2016. gadā Āzijas čempionāta fināla viņa uzvarēja Kazahstānas sportisti Irinu Borisovu. 2016.gada olimpiskajās spēlēs cīņā par bronzu viņa uzvarēja Kazahstānas pārstāvi Žuldizu Ešimovu. 2018. gadā Suņa Janaņa ieguva bronzas medaļu Pasaules čempionātā Budapeštā. 2019. gadā zelta medaļu Āzijas čempionātā Siaņā. 2021. gada augustā olimpiskajās spēlēs Tokijā Suņa Janaņa iekļuva finālā, kur zaudēja japānietei Jui Susaki un ieguva sudraba medaļu. «Японка Эри Тосака стала олимпийской чемпионкой по борьбе в весе до 48 кг» (krievu). RIA Novosti. 2016. gada 17. augusts. Skatīts: 2019-07-12. «Sun, Yanan (CHN)» (angļu). iat.uni-leipzig.de. Skatīts: 2019-07-12. Vikikrātuvē par šo tēmu ir pieejami multivides faili. Skatīt: Suņa Janaņa. Olympedia profils (angliski) FILA profils (angliski)