Carpi Football Club 1909, biežāk saukts vienkārši par "Carpi", ir Itālijas futbola klubs no Karpi, Modēnas provincē, Emīlijas-Romanjas reģionā. Klubs ir dibināts 1909. gadā, tā krāsas ir balts un sarkans. 2014.—2015. gada sezonā komanda uzvarēja Itālijas futbola čempionāta B sērijā, izcīnot tiesības spēlēt A sērijā, kur ierindojās tikai 18. vietā un atgriezās B sērijā. Mājas spēles aizvada Sandro Kabasi stadionā. 2015.—2016. gada sezonā, spēlējot A sērijā, klubs savas mājas spēles aizvadīja Alberto Braglia stadionā Modēnā. Klubu 1909. gada vasarā nodibināja vietējais students Adolfo Fankoni, nosaucot to "Jucunditas" (latīņu valodā "jautrība"). Dažus gadus vēlāk nosaukums tika nomainīts uz "Associazione Calcio Carpi". Trīs sezonas (no 1919. līdz 1922. gadam) "Carpi" spēlēja Itālijas futbola čempionāta Pirmajā divīzijā (augstākais līmenis pirms A sērijas kā apļa turnīra izveides), Emīlijas-Romanjas reģionālajā grupā. Sākot no 30. gadiem klubs pārsvarā spēlēja Itālijas čempionāta C un D sērijās. Savu labāko rezultātu komanda sasniedza 1997. gadā, ierindojotries 3. vietā C1 sērijas apakšgrupā, kas ļāva piedalīties pārspēlēs par iekļūšanu B sērijā. 2000. gadā klubs bankrotēja un tika dibināts atkārtoti. Jaunā kluba nosaukums sākotnēji bija "Calcio Carpi". Pašreizējo nosaukumu klubs ieguva 2002. gadā pēc tam, kad izcīnīja ceļazīmi uz Itālijas čempionāta D sēriju un apvienojās ar otru pilsētas komandu "Dorando Pietri Carpi". Pēc 8 pavadītām sezonām D sērijā 2010. gadā klubs tika paaugstināts uz "Lega Pro" Otro divīziju, jo vairāki citi klubi finansiālu sarežģījumu dēļ nespēja iegūt licenci. Jau pirmajā sezonā (2010-11) līmeni augstāk klubs uzvarēja savā grupā un ieguva ceļazīmi uz "Lega Pro" Pirmo divīziju. Dažus gadus vēlāk, uzvarot pārejas "play-off" sērijā, tika izcīnīts paaugstinājums uz B sēriju. Savā pirmajā sezonā (2013-14) B sērijā komanda ierindojās 12. vietā, bet jau gadu vēlāk pieredzējušā trenera Fabricio Kastori vadībā ieguva 1. vietu un paaugstinājumu uz A sēriju. B sērija Čempioni: 2014–15 Otrā divīzija Grupas uzvarētāji: 1922–23 "Lega Pro" Otrā divīzija Čempioni: 2010–11 C sērija Grupas uzvarētāji: 1945-46 D sērija Grupas uzvarētāji: 1963–64, 1973–74, 1977–78 Itālijas "Lega Pro" kauss Finālisti: 2010–11 Salvatore Banji Marko Materaci Salvatore Lanna Simone Indzagi www.si24.it (itāliski) Carpi FC 1909 - Storia Arhivēts 2015. gada 29. augustā, Wayback Machine vietnē. (itāliski) Italy - List of Champions Oficiālā kluba vietne Kluba profils vietnē "Twitter"