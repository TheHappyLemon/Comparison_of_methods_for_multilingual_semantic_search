Teds Lindsijs (angļu: Ted Lindsay; dzimis 1925. gada 29. jūlijā, miris 2019. gada 4. martā) bija kanādiešu hokejists, malējais uzbrucējs, kurš savas karjeras laikā aizvadījis 1068 spēles Nacionālās hokeja līgas klubos Detroitas "Red Wings" un Čikāgas "Black Hawks", kļūstot par četrkārtēju Stenlija kausa ieguvēju. 1966. gadā uzņemts Hokeja slavas zālē. Viņa vārdā nosaukta Teda Lindsija balva, kuru katras sezonas beigās saņems labākais NHL spēlētājs NHL Spēlētāju asociācijas vērtējumā. Savu NHL karjeru Lindsijs sāka 1944.—45. gada sezonā Detroitas "Red Wings" rindās. "Red Wings" hokejists ilgstoši spēlēja tās vadošajā maiņā kopā ar Sidu Eibelu un Gordiju Hovu. 1949.—50. gada sezonu hokejists noslēdza jau kā visas līgas rezultatīvākais spēlētājs, kopā ar komandu izcīnot arī Stenlija kausu. 1952., 1954. un 1955. gadā Lindsijam kopā ar "Red Wings" Stenlija kausu izdevās izcīnīt vēl trīs reizes. No 1952. līdz 1956. gadam Lindsijs pildīja arī "Red Wings" kapteiņa pienākumus. 1957. gadā uzbrucējs tika aizmainīts uz Čikāgas "Black Hawks", kuras rindās Lindsijs aizvadīja nākamās trīs sezonas, taču tad beidza profesionāļa karjeru. 1964.—65. gada sezonā, kad "Red Wings" galvenais treneris un ģenerālmenedžeris bija Lindsija agrākais maiņas biedrs Sids Eibels, hokejists uz vienu sezonu atgriezās komandas sastāvā. Eliteprospects profils (angliski) Internet Hockey Database profils (angliski) Hockey-Reference profils (angliski)