Dūkuri (Podiceps) ir viena no dūkuru dzimtas (Podicipedidae) ģintīm, kas apvieno 9 sugas, no kurām viena — Kolumbijas dūkuris (Podiceps andinus) ir izmirusi 20. gadsimta beigās. Pēdējais novērojums šai sugai bijis 1977. gadā. Dūkuri ir izplatīti visā pasaulē, izņemot Antarktīdu. Tie ligzdo Eiropā, Āzijā, Ziemeļamerikā un Dienvidamerikā. Lielākā daļa ziemeļos dzīvojošās populācijas ir gājputni. Tikai divas sugas — ragainais dūkuris un pelēkvaigu dūkuris ligzdo uz ziemeļiem aiz polārā loka. Latvijā ligzdo 4 dūkuru ģints sugas: cekuldūkuris (Podiceps cristatus), melnkakla dūkuris (Podiceps nigricollis), pelēkvaigu dūkuris (Podiceps grisegena) un ragainais dūkuris (Podiceps auritus). Divas no četrām Latvijā sastopamajām dūkuru sugām ir aizsargājamas un reti sastopamas: melnkakla dūkuris un ragainais dūkuris. Visbiežāk Latvijas ezeros un upēs novērojams cekuldūkuris, kurš ligzdo gandrīz visos lielākajos ūdensbaseinos, kā arī parasts ligzdotājs ir pelēkvaigu dūkuris. Dūkuriem abi dzimumi izskatās vienādi. Riesta laikā to apspalvojums ir košs un krāsains, bet ziemā tas kļūst pelēcīgs un gaišs. Mazuļu dūnas ir svītrotas, ar izcilām kamuflāžas īpašībām. Knābji ir taisni, nedaudz saspiesti un smaili, nāsis novietotas tuvu pie knābja pamatnes. Astes spalvas ir īsas un dūnām līdzīgas, tās reizēm ir grūti pamanīt kopējā apspalvojumā. Ķermenim raksturīga vārpstveida, saplacināta forma. Visas dūkuru sugas ir izcilas peldētājas un nirējas, bet neveiklas uz sauszemes. Dūkuru izcilo spēju nirt nodrošina anatomiska īpatnība. Tiem atšķirībā no citiem putniem tikai daži kauli ir atviegloti — pneimatizēti jeb pildīti ar gaisu. Atrašanos zem ūdens atvieglo arī spēja iztukšot tā sauktos gaisa maisus, kurus dūkuri izmanto, lai lidojuma laikā nodrošinātu skābekļa uzņemšanu gan ieelpojot, gan izelpojot. Turklāt ienirstot, dūkuri piekļauj apspalvojumu cieši pie ķermeņa, gandrīz pilnīgi atbrīvojot to no gaisa, kas atrodas starp spalvām. Lai arī dūkuru kauli ir smagāki kā citiem putniem un to spārni ir īsi, tie ir labi, spēcīgi lidotāji. Lielais dūkuris (Podiceps major) ir ne tikai lielākais ģintī, bet arī visā dūkuru dzimtā. Tā ķermeņa garums var sasniegt 77 cm, svars 1,6 kg. Mazākais ir sudrabdūkuris (Podiceps occipitalis), kura ķermeņa garums var būt tikai 27 cm, svars 225 g. Pavisam nedaudz lielāks ir melnkakla dūkuris (Podiceps nigricollis), kura mazāko īpatņu ķermeņa garums ir 28 cm, svars 250 g. Dūkuri barību meklē, nirstot zem ūdens, barojoties ar zivīm un dažādiem ūdens bezmugurkaulniekiem. Dūkuri ligzdo bagātīgi aizaugušos saldūdens ezeros un dīķos tuvu krastam peldošās ligzdās. Dējumā parasti ir 2 olas. Mazuļus vecāki bieži pārnēsā uz savas muguras, pat nirstot ar mazuļiem zem spārniem. Dūkuru ģints (Podiceps) Cekuldūkuris (Podiceps cristatus) Huninas dūkuris (Podiceps taczanowskii) †Kolumbijas dūkuris (Podiceps andinus) (izmiris 1977. g.) Lielais dūkuris (Podiceps major) Melnkakla dūkuris (Podiceps nigricollis) Patagonijas dūkuris (Podiceps gallardoi) Pelēkvaigu dūkuris (Podiceps grisegena) Ragainais dūkuris (Podiceps auritus) Sudrabdūkuris (Podiceps occipitalis) IOC World Bird List: Grebes, flamingos, buttonquail, plovers, painted-snipes, jacanas, plains-wanderer, seedsnipes, 2020 Encyclopedia of the Arctic: A-F «Latvijas putnu saraksts». Arhivēts no oriģināla, laiks: 2013. gada 18. septembrī. Skatīts: 2013. gada 23. maijā. Dūkurveidīgie «Cekuldūkuris Podiceps cristatus». Arhivēts no oriģināla, laiks: 2013. gada 24. aprīlī. Skatīts: 2013. gada 23. maijā. «Pelēkvaigu dūkuris Podiceps grisegena». Arhivēts no oriģināla, laiks: 2013. gada 24. aprīlī. Skatīts: 2013. gada 23. maijā. «Genus PODICEPS». Arhivēts no oriģināla, laiks: 2013. gada 28. septembrī. Skatīts: 2013. gada 23. maijā. «Lieliskais nirējs cekuldūkuris». Arhivēts no oriģināla, laiks: 2016. gada 8. martā. Skatīts: 2013. gada 23. maijā. «Oiseaux-Birds: Great Grebe». Arhivēts no oriģināla, laiks: 2012. gada 24. maijā. Skatīts: 2013. gada 23. maijā. Mergulhão-de-orelha-amarela Black-necked grebe[novecojusi saite] Black-necked Grebe (Podiceps nigricollis) Grebes from the Late Pliocene of North America