Beringa šaurums (krievu: Берингов пролив, angļu: Bering Strait) ir jūras šaurums starp Ziemeļameriku un Āziju, kurš savieno Kluso okeānu (Beringa jūra) ar Ziemeļu Ledus okeānu (Čukču jūra). Caur Beringa šaurumu notiek ūdens apmaiņa starp Kluso un Ziemeļu Ledus okeānu — uz ziemeļiem plūst relatīvi siltākie Beringa jūras virskārtas ūdeņi, uz dienvidiem gar rietumu krastu — aukstās Čukču jūras ūdens masas. Šaurākajā vietā attālums starp Dežņova ragu Čukču pussalā un Velsas Prinča ragu Sūarda pussalā ir 82 kilometri, bet visseklākā vieta kuģu ceļā ir 36 m. Beringa šauruma vidū atrodas Diomedas salas. Starp tām iet Krievijas Federācijas un ASV robeža. Šeit arī iet laika joslu robeža un datumu maiņas robeža. Jūras šaurums nosaukts par godu dāņu kapteinim Vitusam Beringam, kurš Krievijas ķeizara Pētera I uzdevumā 1728. gadā atklāja, ka Ameriku no Āzijas atdala jūras šaurums. Pirms viņa 1648. gadā Čukču pussalas galējo austrumu punktu sasniedza kažokādu tirgotājs un Jakutskas kazaku atamans Semjons Dežņovs, kura pierakstus atklāja tikai 1736. gadā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 108. lpp. Vikikrātuvē par šo tēmu ir pieejami multivides faili. Skatīt: Beringa šaurums. Encyclopædia Britannica raksts (angliski) Krievijas Lielās enciklopēdijas raksts (krieviski)