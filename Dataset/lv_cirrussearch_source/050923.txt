Tu Joujou (ķīniešu: 屠呦呦, piņjiņs: Tú Yōuyōu, dzimusi 1930. gada 30. decembrī) ir Ķīnas farmakoloģe, farmaceite un izgudrotāja, kura plašāk zināma kā pret malārijas preparāta artemizinīna ieguvēja un tā izpētes veicēja. 2015. gadā Tu Joujou ieguva Nobela prēmiju fizioloģijā vai medicīnā "par atklājumiem saistībā ar jaunu terapiju pret malāriju". Tu Joujou dzimusi 1930. gada 30. decembrī Ķīnas Republikā, Džedzjanas provincē. Tu Joujou ir precējusies ar metalurģijas inženieri Li Tandžao, abiem ir divas meitas. Li Tanžao bija viņas klasesbiedrs. 1955. gadā Tu Joujou absolvēja Pekinas medicīnas institūta Farmakoloģijas fakultāti. Turpināja studijas Ķīniešu medicīnas akadēmijā, pēc tam turpat turpināja strādāt. Divarpus gadus apguva tradicionālo ķīniešu medicīnu. 1960. gadu sākumā uzsāka meklēt jaunus pret malārijas līdzekļus. 1967. gadā Tu Jojou tika iecelta par projekta 523 vadītāju, kurā mēģināja meklēt veidus malārijas ārstēšanai. Projektu izveidoja Ķīnas valdība, kura Vjetnamas kara laikā atbalstīja Ziemeļvjetnamu. Malārija bija prasījusi daudzu karavīru dzīvības. Balstoties uz informāciju, kas atrodama senos ķīniešu tradicionālās medicīnas tekstos, un izpētot vairāk nekā 2000 dažādu augu ekstraktus, 1971. gadā Tu Jojou un viņas komanda nonāca pie secinājuma, ka vībotņu ģints auga Artemisia annua ekstraktam ir visizteiktākās īpašības pret malāriju. Pēc tam tika veikti klīniskie pētījumi, un 1972. gadā tika ziņots, ka no šī auga izdalīta aktīvā viela artemizinīns, sākotnēji zināma kā cjinhaosu, ir efektīvs līdzeklis cīņai ar malāriju. Informācija par artemizinīnu un tā ārstniecisko ietekmi uz malāriju ārpus Ķīnas tika publicēta 1980. gadu sākumā. Medikamenti, kuras sastāvā ir artemizīns, izglābuši miljoniem cilvēku dzīvības un novērsuši veselības problēmas, kas saistītas ar malāriju. 2000. gadu sākumā Pasaules Veselības organizācija ieteica medikamentus ar artemizinīnu lietot kā primāros, ārstējoties no malārijas. Turpinot pētījumus, Tu Jojou ir atklājusi vēl vienu vielu — dihidroartemizinīnu — ārstniecībai pret malāriju. 2011. gadā ieguva Laskera-Debeikija klīniskās medicīnas pētniecības balvu (Lasker-DeBakey Clinical Medical Research Award, augstākais apbalvojums klīniskās medicīnas nozarē), kļūstot par pirmo ķīnieti, kura ieguvusi šo apbalvojumu. 2015. gadā Tu Joujou tika pasniegta Nobela prēmiju fizioloģijā vai medicīnā "par atklājumiem saistībā ar jaunu terapiju pret malāriju"; otru pusi no šī paša gada apbalvojuma saņēma Viljams Kempbels un Satosi Omura par viņu atklātajām jaunajām ārstēšanas metodēm pret infekcijām, ko izraisījuši parazītiskie apaļtārpi. «Tu Youyou - Facts» (angļu). NobelPrize.org. Skatīts: 2019. gada 11. novembrī. for her discoveries concerning a novel therapy against Malaria «Tu Youyou - Chinese scientist and phytochemist» (angļu). Encyclopedia Britannica. Skatīts: 2019. gada 17. novembrī. «Nobela prēmija medicīnā - parazītslimību apkarotājiem». Diena. 2015. gada 6. oktobris. Skatīts: 2019. gada 11. novembrī. Vikikrātuvē par šo tēmu ir pieejami multivides faili. Skatīt: Tu Joujou. «Tu Youyou - Chinese scientist and phytochemist» (angļu). Encyclopedia Britannica. «Tu Youyou - Facts» (angļu). NobelPrize.org. «Ту Юю» (krievu). Большая российская энциклопедия. Arhivēts no oriģināla, laiks: 2019. gada 11. novembrī. Skatīts: 2019. gada 11. novembrī.