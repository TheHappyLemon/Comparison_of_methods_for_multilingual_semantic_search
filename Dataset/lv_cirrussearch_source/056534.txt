Siguldas bobsleja un kamaniņu trase atrodas, Latvijā, Siguldā. Trase uzbūvēta 1986. gadā, tās garums ir 1200 + 220 m un tā sastāv no 16 virāžām. Trasē tiek rīkotas bobsleja, kamaniņu un skeletona sacensības. Sākotnēji trasē nevarēja braukt bobsleja četrinieki, jo vajadzēja plašākas virāžas. Pirms jaunuzceltajām bobsleja un skeletona trasēm Krievijā — Paramonovā un Sočos Siguldas trase bija vienīgā Austrumeiropā. Trases vēsture sākusi veidoties jau 19. gadsimta beigās, kad kņazs Nikolajs Kropotkins savas muižas teritorijā izbūvēja 900 m garu ledus ceļu ar vienu virāžu. Šī mākslīgi izveidotā ledus trase bija pirmā kamaniņu trase visā Baltijā. Trasei attīstoties, no ārzemēm sāka ievest arī pirmos bobus, un pēc to parauga vietējie entuziasti uzsāka gatavot kamaniņas paši. Mūsdienu mākslīgās ledus trases projektēšanu veica Leipcigas sporta būvju zinātniski tehniskais centrs. Celtniecību veica Siguldas Pārvietojamā mehanizētā kolonna (PMK) un Sarajevā bāzētā Dienvidslāvijas firma Graming. Trases pirmā kārta nodota ekspluatācijā 1986. gadā. Atjaunojoties Latvijas Republikai, trases uzturēšanai tika izveidota bezpeļņas organizācija valsts SIA "Bobsleja un kamaniņu trase "Sigulda"", bet ar Ministru Kabineta rīkojumu nr. 743 tā tika pārveidota par valsts sabiedrību ar ierobežotu atbildību. Ilgstoši šo uzņēmumu ir vadījis Dainis Dukurs, kuru nomainīja Daniels Nātriņš, bet kopš 2021. gada beigām trases direktore ir bijusī vieglatlēte Ieva Zunda. Bobsleja trasē tika veikta pretsaules un ārējo nokrišņu aizsardzības sistēmas nomaiņa. 2009. gada 17. septembrī tiek atklāta mākslīgā ledus starta estakāde. 2022. gada 27. septembrī četras valsts kapitālsabiedrības – Kultūras un sporta centrs “Daugavas stadions”, Bobsleja un kamaniņu trase "Sigulda", Tenisa centrs "Lielupe" un Sporta centrs "Mežaparks" – tika reorganizētas un apvienotas, izveidojot SIA "Latvijas Nacionālais sporta centrs" (LNSC). Kopējais trases garums (ar bremzēšanas zonu) ir 1420 m. Kopējais virāžu skaits ir 16. Trases garums no vīriešu starta punkta ir 1200 m, bet no sieviešu starta punkta — 1000 m. Maksimālais attīstāmais ātrums trasē ir 120 km/h (no vīriešu starta). FIL Eiropas čempionāts: 1996; 2010 FIL pasaules čempionāts: 2003 2015 «Par trasi». Bobsleja un kamaniņu trase "Sigulda". Skatīts: 2016. gada 19. martā. «Vēsture». Bobsleja un kamaniņu trase "Sigulda". Skatīts: 2016. gada 19. martā. Mārtiņš Kļavenieks. «Bijusī sprintere Zunda vada Siguldas ledus trases darbu, labprāt pieņem izaicinājumus». «Izveidota SIA "Latvijas Nacionālais sporta centrs" | Latvijas Nacionālais sporta centrs». www.daugavasstadions.lv. Skatīts: 2023-01-28. Oficiālā tīmekļa vietne