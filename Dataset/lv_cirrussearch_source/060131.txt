Baltā madara (Galium album) ir augu suga rubiju dzimtas madaru ģintī. Savvaļā tā ir plaši sastopama visā Eirāzijā, tostarp Latvijā, pļavās, krūmājos, mežos un nezālienēs. Baltā madara var sakrustoties ar īsto madaru, tādējādi izveidojot retu hibrīdu — Pomerānijas madaru. Baltā madara ir daudzgadīgs, 30-110 cm augsts lakstaugs ar pacilu vai stāvu, četršķautņainu, posmainu, gludu un zarojošu stublāju. Virs posmu savienojuma vietām ir balts uzbiezinājums. Lapas ir izvietotas neīstā mieturī pa 6 vai 8. Uz lapām ir viena dzīsla, lapu gals ir smails un mala — cietmataina un nereti ieritināta. Lapas plātnes apveids ir no iegarenam līdz šauri lancetiskam, tās ir aptuveni 2-3,5 cm garas un 0,3-0,6 cm platas. Ziedi ir izvietoti blīvās, skarveidīgās ziedkopās stublāja un zaru galā. Kopumā blīvajai ziedkopai ir piramidāls apveids. Ziedkāti ir īsi, vainags četrdaļīgs, ziedi ir balti un aptuveni 0,4 cm lieli. Auglis ir tumšbrūns un aptuveni 0,1-0,15 cm garš, kails riekstiņš divu riekstiņu skaldauglī. Zied no jūnija beigām līdz septembrim. «baltā madara - Galium album Mill. - Augi - Latvijas daba». www.latvijasdaba.lv. Skatīts: 2022-02-08. Vikikrātuvē par šo tēmu ir pieejami multivides faili. Skatīt: Baltā madara. Encyclopædia of Life raksts (angliski)