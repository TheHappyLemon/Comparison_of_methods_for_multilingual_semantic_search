Heihe (ķīniešu: 黑河, piņjiņs: Hēihé), agrāk arī Aiguna (mandžūru: ᠠᡳ᠌ᡥᡡᠨ, Aigun), ir prefektūras līmeņa municipalitāte Heilundzjanas provincē Ķīnas ziemeļaustrumos. Izvietojusies provinces ziemeļos Amūras labajā krastā iepretī Krievijas Blagoveščenskas pilsētai. Robežojas ziemeļos ar Dasjinaņlinas prefektūru, rietumos — ar Krievijas Federācijas Amūras apgabalu, dienvidos — ar Ičuņu, Suihua un Cicikaru, bet rietumos — ar Iekšējo Mongoliju. Heihe ir viena no senākajām pilsētām Amūras krastos. Heihes priekštece bija Aigunas pilsētiņa, ko 17. gadsimta 50. gados Amūras krastā, apmēram 30 km no tagadējās pilsētas atrašanās vietas nodibināja vietējie dučeri. Pēc dučeru pārvietošanas uz iekšzemes rajoniem pilsētiņa tika pamesta, bet 1683.—1685. gados to atkal izmantoja mandžūri kampaņā pret krievu Albazinas cietoksni. Līdz 1690. gadam Aiguna bija Heilundzjanas kara gubernatora rezidence. Pēc Albazinas ieņemšanas Aiguna tika pārcelta nedaudz tālāk lejup pa upi un bija zināma galvenokārt kā Sahaļana (mandžūru: ᠰᠠᡥᠠᠯᡳᠶᠠᠨ ᡠᠯᠠ ᡥᠣᡨᠣᠨ) vai Heilundzjana (ķīniešu: 黑龍江城), kas abās valodās nozīmē ‘Melnā pūķa upes pilsēta’. Vēlāk gubernatora rezidence tika pārcelta uz Cicikaru, bet Aigunā palika fudutuna (ģenerālleitnanta vietnieka) birojs, kas pārraudzīja plašu apgabalu Amūras ielejā. 1858. gadā šeit tika parakstīts Aigunas līgums, ar ko plašas teritorijas Amūras kreisajā krastā tika nodotas Krievijas Impērijai. Pēc 1911. gada tika likvidēta fudutuna institūcija un izveidots Aigunas apriņķis. 1980. gadā tika izveidota Heihes pilsēta, ko 1993. gadā reorganizēja par prefektūras līmeņa municipalitāti, bet bijusī Aiguna kļuva par Aihui rajonu (爱辉区, Àihuī Qū). Ķīnas Tautas Republikas Sestā tautskaite 2020/2011. Vikikrātuvē par šo tēmu ir pieejami multivides faili. Skatīt: Heihe.