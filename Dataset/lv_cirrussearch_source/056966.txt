Zuļfija Zabirova (krievu: Зульфия Хасановна Забирова; dzimusi 1973. gada 19. decembrī) ir uzbeku tautības bijusī Krievijas un Kazahstānas riteņbraucēja, kura Krievijas komandas sastāvā ieguva zelta medaļu individuālajā braucienā 1996. gada olimpiskajās spēlēs, kā arī uzvarēja 2002. gada Pasaules čempionātā individuālajā braucienā. Karjeras noslēgumā pārstāvēja Kazahstānu. Zuļfija dzimusi Taškentā, Uzbekistānā, 1973. gada 19. decembrī. Viņa ir uzbekiete. 1993. gadā, divus gadus pēc Padomju Savienības sabrukšanas, viņa emigrēja uz Krieviju un dzīvoja Rostovā pie Donas. Kā galveno emigrācijas iemeslu viņa minēja to, ka nesen neatkarību ieguvušās Uzbekistānas islāmistu vadība ir naidīga pret sieviešu sportu un sieviešu tiesībām kopumā. 1996. gadā, pēc olimpiskās zelta medaļas izcīnīšanas Atlantā, viņa ieguva plašāku atpazīstamību. Uzvarējusi Krievijas čempionātā grupas (1997) un individuālajā (1996, 2000) braucienā. 2005. gadā viņa ieguva Kazahstānas pilsonību un paziņoja par nodomu startēt Kazahstānas komandas sastāvā. Kā pamatojumu viņa minēja labākus treniņu apstākļus un vēlmi būt tuvāk dzimtajai Uzbekistānai (Kazahstānai ir daudz sekulārāka un demokrātiskāka reputācija nekā Uzbekistānai), kā arī ģimenes apstākļus. Saskaņā ar Krievijas laikraksta Komsomoļskaja Pravda datiem, Zabirovas pamata dzīves un treniņu vieta no 2005. gada bija Lugāno, Šveice. Uzvarēja visos Kazahstānas čempionātos grupas un individuālajā braucienā no 2005. līdz 2008. gadam. Piedalījusies četrās olimpiskajās spēlēs, pārstāvot Krieviju (1996, 2000, 2004) un Kazahstānu (2008). Pasaules čempionātos izcīnījusi piecas medaļas individuālajā braucienā. «Athlete Biography - ZABIROVA Zulfiya». Beijing Olympics official website. Arhivēts no oriģināla, laiks: 2008. gada 9. septembrī. Skatīts: 2021. gada 20. aprīlī. Olympedia profils (angliski) ProCyclingStats profils (angliski) Cycling Archives profils (angliski) Cycling Quotient profils (angliski) CycleDatabase profils (angliski)