Akvinka (latīņu: Aquincum) bija sena romiešu pilsēta, kas atradās Romas impērijā pie Panonijas ziemeļaustrumu robežas. Pilsētas drupas atrodas mūsdienu Ungārijas galvaspilsētas Budapeštas teritorijā. Sākotnēji kā ķeltu apmetne, Akvinka pildīja romiešu militārās nometnes funkcijas, būdama Romas robežu aizsardzības sistēmas daļa. Ap 41.—54. gadu pilsētā ieradās 500 cilvēku liela kavalērijas vienība, bet jau 89. gadā šeit bija izvietots 6000 cilvēku liels leģions. Pakāpeniski no militārās bāzes izveidojās pilsēta, un pēc Panonijas reorganizācijas 106. gadā tā kļuva par Lejas Panonijas galvaspilsētu. 2. gadsimta sākumā to apdzīvoja ap 30—40 tūkst. iedzīvotāju. Pilsēta aizņēma lielu daļu no mūsdienu Obudas rajona teritorijas, Budapeštā. Ļaudis, kas dzīvoja apmetnē, baudīja tādus impērijas sasniegumus, kā centrālā apkure namos un publiskās pirtis (termas). Pilsētā tika celtas publiskās pilis un amfiteātri. Akvinkā ir saglabājušies divi amfiteātri: lielais militārais amfiteātris (Leģionāru amfiteātris, kas atrodas dažus kilometrus uz dienvidiem no Akvinkas centra) un mazais Pilsoniskais amfiteātris. Senās romiešu apmetnes drupas var sastapt arī citās Budapeštas daļās, piemēram, Peštā atrodamas Kontrakvinkas paliekas. 2002. gadā Akvinka kopā ar Budas cietoksni un Andraši prospektu ir iekļauti UNESCO Pasaules mantojuma objektu sarakstā. UNESCO objekts Nr. 400bis (angliski) Vikikrātuvē par šo tēmu ir pieejami multivides faili. Skatīt: Akvinka. Encyclopædia Britannica raksts (angliski) Krievijas Lielās enciklopēdijas raksts (krieviski) Austrumeiropas enciklopēdijas raksts (vāciski)