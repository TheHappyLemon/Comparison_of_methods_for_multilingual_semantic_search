Šis raksts ir par zinātniskās fantastikas filmām. Par citām jēdziena Zvaigžņu kari nozīmēm skatīt nozīmju atdalīšanas lapu. "Zvaigžņu kari" (angļu: Star Wars) ir amerikāņu zinātniskās fantastikas filmu sērija, kas izveidojusies, balstoties uz sākotnējo, oriģinālo filmu triloģiju, ko 1977. gadā aizsāka Džordžs Lūkass. Sērijā šobrīd iekļautas: oriģinālā triloģija, priekšvēstures triloģija, turpinājuma triloģija un atvasinātās filmas, kuru darbība arī risinās kādā galaktikā, kas aprakstīta kā "tālu, tālu prom...". Filmas notikumu un darbības pamatā ir plašs filozofisko interešu grupu — džedu un situ — konflikts, kas pāraug galaktikas mēroga karā starp Republiku un separātistiem, bet pēc džedu faktiskas iznīcības un situ nākšanas pie varas turpinās starp Impēriju un dumpiniekiem. Pirmo filmu "Zvaigžņu kari" (vēlāk papildināta ar nosaukumu "Epizode IV: Jaunā cerība"), 1977. gada 25. maijā izdeva studija 20th Century Fox un tā kļuva par pasaules popkultūras fenomenu. Tai sekoja ne mazāk veiksmīgi turpinājumi "Zvaigžņu kari: Impērija dod atbildes triecienu" (1980) un "Zvaigžņu kari: Džedu atgriešanās" (1983); šīs trīs filmas tiek uzskatītas par oriģinālo "Zvaigžņu karu" triloģiju. Sāgas priekšvēstures triloģija tika izdota laika posmā no 1999. līdz 2005. gadam, tā salīdzinājumā ar oriģinālo triloģiju saņēma dažādas atsauksmes gan no kritiķiem, gan faniem. Pēc Zvaigžņu karu franšīzes pārdošanas, Disney izveidoja turpinājuma triloģiju, kas arī tiek uzskatīta par diezgan veiksmīgu. Visas deviņas filmas ir tikušas nominētas vai arī ieguvušas Amerikas Kinoakadēmijas balvu, un tām ir bijuši labi finansiālie ieņēmumi, kas kopsummā ar "Hans Solo: Zvaigžņu karu stāsts" un "Rogue One: zvaigžņu karu stāsts" sastāda apmēram 10 miljardus ASV dolāru, padarot "Zvaigžņu karus" par otro ienesīgāko filmu sēriju kino vēsturē. Filmu sērija ir radījusi plašu mediju franšīzi: grāmatas, seriālus, spēles datoriem un konsolēm un komiksus. 2020. gadā kopējā vērtība "Zvaigžņu karu" franšīzei bija 70 miljardi ASV dolāru, kurā tika pieskaitīti arī ieņēmumi no spēļu un DVD disku tirdzniecības. 2012. gadā The Walt Disney Company iegādājās studiju Lucasfilm par 4.06 miljardiem ASV dolāru un paziņoja, ka izdos "Zvaigžņu karu" turpinājuma triloģiju; triloģijas pirmā filma, "Zvaigžņu kari: Spēks mostas", tika izdota 2015. gada 18. decembrī. 20th Century Fox saglabā izplatīšanas tiesības uz pirmajām divām triloģijām līdz 2020. gadam. The Walt Disney Studios pieder digitālās izplatīšanas tiesības izplatīt visām "Zvaigžņu karu" sērijām, izņemot "Jaunā cerība". Uzmanību! Turpmākajā tekstā var tikt atklātas nozīmīgas detaļas par filmas saturu! Daudzas no galaktikas planētām ir apvienotas varas sistēmā — Republikā, ar galvaspilsētu galaktikas sirdī — Korusantu. Republikā miers pastāvējis jau tūkstošiem gadu, līdz Tirdzniecības Federācija, kas ir noslēgusi vienošanos ar situ lordu Dārtu Sidiosu, uzsāk planētas Nabū blokādi. Lai atrisinātu radušos konfliktu, kanclers Valorums, nezinādams par Tirdzniecības Federācijas noslēgto vienošanos, nosūta divus džedus Kvai-Gon Džinu un Obi-Van Kenobi uz miera sarunām. Ierodoties uz miera sarunām, Obi-Vans sajūt Spēkā, mistiskā visumu vienojošā enerģijā, neaptveramas briesmas. Abi džedi (džedaji) atklāj, ka Tirdzniecības Federācija plāno okupēt Nabū. Nonākot uz planētas kopā ar iekarotāju spēkiem, Kvai-Gons un Obi-Vans pierunā Nabū karalieni Padmi Amidalu doties tiem līdzi uz Korusantu, kur darbojas Galaktikas Senāts, kur viņi cer risināt tālāk draudus planētai Nabū. Pārvarot blokādi, kosmosa kuģim ar džediem ar karalieni hiperdzinēja bojājumu dēļ jānosēžas uz Tatuīnas, tuksnešainas planētas galaktikas Ārējā Lokā. Uz šīs planētas Kvai-Gons satiek mazu zēnu, Anakinu Debesgājēju, kam piemīt neparastas dotības Spēkā. Anakins palīdz Kvai-Gonam iegūt detaļas kosmosa kuģa remontam, piedaloties sacensībās, un dodas viņam līdzi uz Korusantu, lai kļūtu par džedu. Nokļūstot uz Korusantas, atklājas, ka Senāts nespēs efektīvi palīdzēt Nabū, un karaliene nolemj atgriezties uz savas planētas, lai atgūtu kontroli pār to ar varu, kas arī izdodas ar vietējās aborigēnu rases Gungānu palīdzību. Vēlāk džedi atklāj, ka atkal galaktikā ir atgriezušies siti. Norit kārtējais konflikts galaktikas vēsturē starp Republikas sargātājiem džediem un sitiem, "Klonu kari", kura rezultātā džedu Republika zaudē varu, un tiek radīta Galaktiskā Impērija. Lai nosargātu iegūto varu, tai jācīnās ar separātiskajām planētām un dumpiniekiem daudzu gadu garumā. Galvenais tēls visās Priekšvēstures triloģijas filmās ir Anakins Debesgājējs. Džedi tic, kas viņš ir tas, kam pēc pareģojuma ir jāiznīcina siti un jāatnes Spēka līdzsvars. Zēnu džedu mākslās apmāca Obi-Vans Kenobi, kas ir izcils skolotājs, bet saskata zēnā bīstamību, ko ar laiku saskata arī pārējie džedi. Anakins tomēr kļūst par džedu un viņam paredzams kļūt par varenāko no visiem, tomēr viņš nav apmierināts ar savas varas robežām un neuzticas džediem pilnībā. Tieksme pēc varas un mīlestība pret savu sievu Padmi Amidalu noved pie tā, ka, cenšoties atrast veidu, kā glābt viņu no nāves dzemdību laikā, ko viņš paredz savās vīzijās, Anakins pāriet no Spēka gaišās puses uz tumšo. Viņš bezizejas situācijā izpilda Dārta Sidiosa, sava jaunā skolotāja, pavēles, kas ir vērstas uz džedu iznīcināšanu ("Pavēle 66"). Anakinam pārejot uz tumšo pusi, Dārts Sidioss viņam piešķir vārdu Dārts Veiders. Dārts Veiders vada Galaktikas Impēriju cīņā pret dumpinieku armiju, kas cenšas atjaunot veco Republikas kārtību un pārtraukt Impērijas valdīšanu, kuru tā realizēja ar pavadoņa lieluma kaujas stacijas Nāves zvaigzne palīdzību. Pēc Lūka Debesgājēja, Anakina dēla, un viņa draugu centieniem tiek atjaunota Republika, tiek nogalināts Dārts Sidioss, ko paveic pats Dārts Veiders, un tiek iznīcināta arī otrā Nāves zvaigzne. Pats Dārts Veiders jeb Anakins Debesgājējs iet bojā no ievainojumiem pēc cīņas ar savu dēlu Lūku Debesgājēju un Dārtu Sidiosu, kļūstot vienots ar Spēku. Filmu seriāla "Zvaigžņu kari" daļas nav veidotas hronoloģiskā secībā. Sākumā tika uzņemta ceturtā, piektā un sestā daļa, bet pēc tam — pirmā, otrā un trešā, savukārt vēl pēc tam septītā, astotā un noslēdzošā devītā daļa. Visas sešas filmas no oriģinālās triloģijas un priekšvēstures triloģijas ir uzņemtas ar Džordža Lūkasa piedalīšanos. Viņš bija visu filmu stāsta autors un četru daļu režisors. Turpretī turpinājuma triloģiju un atvasinātās filmas veidojuši citi režisori. Caravan of Courage (1984) The Battle for Endor (1985) Jāpiebilst, ka "Zvaigžņu kari" ir ne tikai filmu sērija, bet arī visaptverošs zīmols noteiktiem produktiem un pakalpojumiem. Tas ir kļuvis par spēcīgu un stabilu mārketinga ražojumu un katru gadu rada miljoniem dolāru lielu peļņu tā autoriem. Ir arī dažādas atvasinātas "Zvaigžņu karu" tēmas. "Paplašinātais Visums" jeb "Expanded Universe" ir zinātniskās fantastikas "Zvaigžņu kari" izvērsts turpinājums un vēstures apkopojums vairākās grāmatās, komiksos un ir pamatā lielākajai daļai "Zvaigžņu karu" datorspēļu, kas sniedzas ārpus visu sešu filmu darbības perioda, tālu pirms un pēc tā. «Star Wars – Box Office History». The numbers. Skatīts: 2010. gada 17. jūnijs. «Movie Franchises». The Numbers. Nash Information Services. Skatīts: 2013. gada 3. janvāris. Rachel Swatman. «Star Wars: The Force Awakens second trailer sets YouTube world record». Ginesa rekordu grāmata. (Jim Pattison Group), 2015. gada 16. jūnijs. Skatīts: 2015. gada 17. jūnijs. Solvej Schou. «Mickey meets 'Star Wars': Walt Disney Co. completes acquisition of Lucasfilm». Entertainment Weekly, 2012. gada 21. decembris. Skatīts: 2012. gada 22. decembris. Kim Masters. «Tangled Rights Could Tie Up Ultimate 'Star Wars' Box Set (Analysis)». The Hollywood Reporter, 2012. gada 30. oktobris. Skatīts: 2012. gada 12. novembris. «The Walt Disney Company FY 2013 SEC Form 10-K Filing» (PDF). The Walt Disney Company. 2013. gada 20. novembris. 13. lpp. Arhivēts no oriģināla, laiks: 2015. gada 11. martā. Skatīts: 2015. gada 17. aprīlis. Prior to the Company’s acquisition, Lucasfilm produced six Star Wars films (Episodes 1 through 6). Lucasfilm retained the rights to consumer products related to all of the films and the rights related to television and electronic distribution formats for all of the films, with the exception of the rights for Episode 4, which are owned by a third-party studio. All of the films are distributed by a third-party studio in the theatrical and home video markets. The theatrical and home video distribution rights for these films revert to Lucasfilm in May 2020 with the exception of Episode 4, for which these distribution rights are retained in perpetuity by the third-party studio. Etan Vlessing. «'Star Wars' Movie Franchise Headed to Digital HD». The Hollywood Reporter, 2015. gada 6. aprīlis. Skatīts: 2015. gada 7. aprīlis. Dave McNary. «Star Wars Movies Coming in 2015, 2017 and 2019». Variety, 2013. gada 17. aprīlis. Skatīts: 2013-05-26. «New Star Wars Movies Announced as Disney Enters Agreement to Acquire Lucasfilm Ltd». StarWars.com. 2012. gada 30. oktobris. Arhivēts no oriģināla, laiks: 2013-06-04. Skatīts: Retrieved 2013-05-25. Vikikrātuvē par šo tēmu ir pieejami multivides faili. Skatīt: Zvaigžņu kari. Oficiālā tīmekļa vietne (angliski) Rotten Tomatoes profils (angliski)