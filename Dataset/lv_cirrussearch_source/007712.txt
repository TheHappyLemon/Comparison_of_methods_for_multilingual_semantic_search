Ivo Lakučs (dzimis 1979. gada 4. martā Valmierā) ir latviešu BMX riteņbraucējs un BMX treneris. I. Lakučs ir viens no BMX riteņbraukšanas aizsācējiem Latvijā, startējis arī treka riteņbraukšanā. Izglītību ieguvis Latvijas Sporta pedagoģijas akadēmijā. Piedalījies divās olimpiskajās spēlēs (2000, 2008). 2000. gadā Sidnejā startēja Latvijas treka riteņbraukšanas komandā kopā ar Aināru Ķiksi un Viesturu Bērziņu, izcīnīja 8. vietu komandu sprintā. 2008. gadā Pekinā startēja pirmajās BMX riteņbraukšanas sacensībās olimpisko spēļu vēsturē, izcīnīja dalītu 17.—32. vietu. I. Lakučs 2001. gadā ir izcīnījis Pasaules čempionāta sudraba medaļu, 2003. gadā kļuva par Eiropas čempionu, trīs reizes ir izcīnījis Eiropas čempionāta sudraba medaļu (2002, 2005, 2006) un 2008. gadā izcīnīja Eiropas čempionāta bronzas medaļu. 1997. gadā I. Lakučs izcīnīja uzvaru Pasaules junioru čempionātā, kas bija pirmais UCI organizētais BMX Pasaules čempionāts. Visi panākumi gūti BMX riteņbraukšanā. Vēl būdams sportists, I. Lakučs pievērsies arī trenera darbam, viņš ir 2008. gada olimpisko spēļu čempiona Māra Štromberga treneris. 2008. gadā viņš saņēma 2008. gada Latvijas Gada balvu sportā nominācijā "Paraugs sportā", vairākkārt ir ticis izvirzīts balvai kā gada labākais treneris (2012. gadā arī saņēmis šo balvu). 2009. gadā uzsāka politisko karjeru, veiksmīgi startējot Valmieras domes vēlēšanās no saraksta "Jaunais laiks" un tika ievēlēts Valmieras domē. 2021. gadā pievienojas FC Valmiera kā fiziskās sagatavotības treneris. "Jaunā laika" rezultāti Arhivēts 2019. gada 26. maijā, Wayback Machine vietnē., aplūkots 2009. gada 13. jūnijā «Jubilejas sezonā Valmieras futbola kluba mērķis – zelts». web.archive.org. 2021-04-22. Arhivēts no oriģināla, laiks: 2021-04-22. Skatīts: 2022-06-13. Mājaslapa Olympedia profils (angliski) LOK profils CycleDatabase profils (angliski) CVK profils Arhivēts 2019. gada 26. maijā, Wayback Machine vietnē.