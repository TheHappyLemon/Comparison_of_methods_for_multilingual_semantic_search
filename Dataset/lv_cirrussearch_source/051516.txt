Tealliocaris ir Pygocephalomorpha kārtas un Tealliocarididae dzimtas izmirušu augstāko vēžu ģints. Tās ir sīku vēžveidīgo formas, kas dzīvoja paleozojā. Ģintī ir zināmas 7 sugas no Skotijas un Beļģijas karbona nogulumiem. Tipveida suga ir Tealliocaris woodwardi. Ķermeņa forma ir cilindriska līdz nedaudz saplacinātai. Karapakss aizņem pusi no ķermeņa garuma. Uz tā ir priekšējie sānu dzelkšņi un V veidīga kakla vaga, kas priekšpusē savienota ar rostrālo vagu, bet aizmugurē to pāršķeļ mediālais valnītis. Vēl karapaksam ir postorbitālie pāru dzelkšņi. Karapaksa žaunu apgabalu (aiz kakla vagas) šķērso gareniski valnīši vai ķīļi. Krūšu kājas nav specializētas tveršanai. Tām ir vicveidīgi ekzopodīti (priekš airēšanās) un plātņveida epipodīti, kas balsta vēžveidīgo žaunas. Pirmā pleomēra (vēdera segmenta) priekšējā daļā ir trīs ķīļi. Trešā pleomēra tergīts ir paplašināts un nosedz ceturtā pleomēra lielu virsmas daļu. Otrā pleomēra tergīts laterāli nedaudz pagarināts. Telsons sašaurinās distālā virzienā un tam abās pusēs ir sānu daivas, kas ir vērstas uz aizmuguri un telsona gala daiva. Ģintī ir zināmas 7 sugas. †Tealliocaris Peach, 1908 †Tealliocaris etheridgii (Peach , 1882) †Tealliocaris formosa (Peach, 1882) †Tealliocaris loudonensis Peach, 1908 †Tealliocaris robusta Peach , 1908 †Tealliocaris tarrasiana Peach, 1908 †Tealliocaris walloniensis Gueriau et al. 2014 †Tealliocaris woodwardi (Etheridge , 1877) (†) — izmirušu organismu grupa. Neil D.L.Clark, Tealliocaris: a decapod crustacean from the Carboniferous of Scotland / Palaeodiversity 6: 107—133; Stuttgart, 30 December 2013.