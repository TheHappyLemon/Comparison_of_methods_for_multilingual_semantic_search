Taivānas zilā žagata jeb Formozas zilā žagata (Urocissa caerulea) ir vidēja auguma vārnu dzimtas (Corvidae) putns. Ģeogrāfisko variāciju nav. Putna nosaukums ķīniešu valodā ir garastainā kalnu lēdija. Taivānas zilā žagata ir endēma putnu suga, kas dzīvo tikai Taivānā. Tā ir sastopama kalnos 300—1200 metrus virs jūras līmeņa. Taivānas zilo žagatu 2007. gadā oficiāli pasludināja par Taivānas nacionālo putnu. Taivānas zilā žagata ir apmēram vienā augumā ar Eiropas žagatu (Pica pica), tikai tās aste ir garāka. Ķermeņa garums, asti ieskaitot, ir 63—68 cm, astes garums 40 cm, spārnu plētums 36—42 cm, svars 254—260 g. Abi dzimumi izskatās vienādi. Galva, kakls un krūtis ir melni, ķermeņa apspalvojums var būt no tumši zila līdz violetam, acis koši dzeltenas, knābis un kājas ir sarkanas. Uz astes un spārniem tai ir balti laukumi. Taivānas zilā žagata labprāt apmetas uz dzīvi netālu no cilvēku mājokļiem, jo tā no cilvēka nebaidās. Veido nelielus barus, kas sastāv no sešiem un nedaudz vairāk putniem. Bars kopīgi barojas un pārvietojas no vienas vietas uz otru, savā starpā skaļi sasaucoties. Reizēm viss bars izkārtojas vienā līnijā viens aiz otra, cieši sekojot iepriekšējā putna astei. Taivānas zilā žagata ir visēdāja un barojas ar kukaiņiem, čūskām, grauzējiem, sēklām, augļiem un ogām. Tās iemīļotākie augļi ir savvaļas vīģes un papajas. Barības pārpalikumus tā noslēpj slēptuvēs uz zemes, slēptuvi apsedzot ar sausām lapām, lai gan slēptuve var būt arī koku zaros. Barības rezerves pēc kāda laika tiek izmantotas. Taivānas zilā žagata veido monogāmu pāri uz mūžu. Ligzdu būvē tēviņš, tā parasti tiek izveidota augstu koku zaros. Tai ir bļodas forma un kā būvniecības materiālu žagata izmanto zariņus un augu stiebrus. Riests Taivānas zilajām žagatām ir no marta līdz aprīlim. Dējumā ir 3—8 olas. Tās ir olīvzaļas ar tumši brūniem raibumiņiem. Kamēr mātīte perē olas, tēviņš to baro. Inkubācijas periods ilgst 17—19 dienas. Ligzdošanas laikā Taivānas zilā žagata agresīvi sargā savu teritoriju, padzenot ikvienu nevēlamu ciemiņu. World Bird List: Crows, mudnesters & birds-of-paradise, 2020 Urocissa caerulea[novecojusi saite] «Birding in Taiwan». Arhivēts no oriģināla, laiks: 2011. gada 8. februārī. Skatīts: 2010. gada 19. novembrī. Alive: Taiwan Blue Magpie (Urocissa caerulea) Species accounts - Taiwan Blue Magpie «The diet of the Formosan Blue Magpie». Arhivēts no oriģināla, laiks: 2012. gada 18. maijā. Skatīts: 2017. gada 1. decembrī. Taiwan Blue Magpie (Urocissa caerulea) Arhivēts 2010. gada 30. augustā, Wayback Machine vietnē. Pirolle de Taiwan Blue Crisis - Between Urocissa caerulea and Urocissa erythrorhyncha Taivānas zilās žagatas foto (orientalbirdimages) Taivānas zilās žagatas foto[novecojusi saite] (birdsisaw)