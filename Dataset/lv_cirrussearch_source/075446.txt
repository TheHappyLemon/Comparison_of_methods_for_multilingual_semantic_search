Larss fon Trīrs (dzimis Larss Trīrs, 1956. gada 30. aprīlī) ir dāņu kinorežisors un scenārists. Viņš saņēmis speciālo žūrijas balvu Kannu kinofestivālā par filmu "Eiropa" (1991) un Grand Prix Kannu kinofestivālā par filmu "Šķeļot viļņus" (1996). Oriģinālais mūzikls "Dejotāja tumsā" (2000) saņēma galveno balvu Palm d’Or Kannās. Par filmu "Dejotāja tumsā" fon Trīru nominēja arī Amerikas Kinoakadēmijas balvai. Larss fon Trīrs ir Dogmas 95 manifesta autors, pēc kura principiem uzņemta fon Trīra filma "Idioti". Fon Trīra tēvs bija sociāldemokrāts, bet māte sevi uzskatīja par komunisti. Vecāki fon Trīru audzināja stingri un abi bija nūdisti, līdz ar to fon Trīrs daudz bērnības pavadīja nūdistu nometnēs. Ar filmu veidošanu fon Trīrs sāka nodarboties 11 gadu vecumā. 30 gadu vecumā viņš pieņēma katoļticību. Fon Trīrs periodiski dzīves laikā ir cietis no depresijas, bailēm un fobijām. Pirmā fon Trīra publiski izdotā filma bija eksperimentāla īsfilma The Orchid Gardener (1977). Pirmā pilnmetrāžas filma "Nozieguma elements" (Forbrydelsens element) sekoja septiņus gadus vēlāk. Fon Trīra filmās parasti centrālie tēli ir sievietes, kas saskaras ar psiholoģiskiem konfliktiem. Pats fon Trīrs ir pretrunīgi vērtēts režisors — viņa filmās nereti uzfilmētas īsta, netēlota seksa ainas un viņš ir izcēlies arī ar publiskiem, divdomīgiem izteikumiem, no kuriem skandalozākais bija 2011. gada Kannu kinofestivālā, kur viņš it kā jokodamies atzinās, ka ir nacists. 2022. gada 8. augustā paziņots, ka Trīram diagnosticēta Pārkinsona slimība. 1984 - "Nozieguma elements" (Forbrydelsens element) 1987 - "Epidēmija" (Epidemic) 1991 - "Eiropa" (Europa) 1996 - "Šķeļot viļņus" (Breaking the Waves') 1998 - "Idioti" (Idioterne) 2000 - "Dejotāja tumsā" (Dancer in the Dark) 2003 - "Dogvila" (Dogville) 2003 - "Pieci kavēkļi" (De Fem benspænd) 2005 - "Manderleja" (Manderlay) 2006 - "Tā visa priekšnieks" (Direktøren for det hele) 2009 - "Antikrists" (Antichrist) 2010 - "Melanholija" (Melancholia) 2013 - "Nimfomāne" (Nymphomaniac) 2018 - "Māja, ko uzcēla Džeks" (The House That Jack Built) 1988 - Mēdeja (Medea) (TV filma) 1994 - Valstība (Riget) (TV miniseriāls) 1997 - Valstība II (Riget II) (TV miniseriāls) 2022 - Valstība III (Riget III) (TV miniseriāls) Larss fon Trīrs: Patiesībā esmu nacists, delfi.lv. Atjaunots: 2013. gada 26. martā. Melanie Goodfellow. «Lars Von Trier Diagnosed With Parkinson’s Disease, Work On ‘The Kingdom Exodus’ Continues». Deadline Hollywood, 2022. gada 8. augusts. Skatīts: 2022. gada 8. augusts. Vikikrātuvē par šo tēmu ir pieejami multivides faili. Skatīt: Larss fon Trīrs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) IMDb profils (angliski) AllMovie profils (angliski)