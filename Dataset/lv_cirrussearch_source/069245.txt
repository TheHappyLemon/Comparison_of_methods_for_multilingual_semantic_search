Omskas "Avangard" (krievu: Авангард Омск) ir hokeja komanda, kura bāzēta Omskā, Krievijā un kura spēlē Kontinentālajā hokeja līgā. Komandas ledus hallē Omsk Arena ir 10 200 sēdvietu. 2010.—11. gada sezonā, kļūstot par regulārās sezonas uzvarētāju, klubs izcīnīja Kontinenta kausu, bet 2011.—12. gada sezonā sasniedza Gagarina kausa finālu. 2004. gadā "Avangard" izcīnīja Krievijas čempiones titulu, bet 2005. gadā tā uzvarēja pirmajā Eiropas čempionu kausā, finālā pārspējot SM līgas komandu Oulu "Kärpät". Pirmās amatieru hokeja komandas Omskā tika veidotas 1950. gadu sākumā, kad to uzņēmās vietējie bendija spēlētāji. 1950. gadā Omskas "Spartak" tika izvēlēta kā komanda, kas pārstāvēs pilsētu Krievijas PFSR čempionātā. 1955.—56. gada sezonā komanda uzsāka spēlēt PSRS hokeja līgas otrajā divīzijā, vien četrus gadus vēlāk izcīnot tiesības pievienoties čempionāta augstākajai divīzijai. 1962. gadā komanda tika pārsaukta par Omskas "Aeroflot". Komandas augstākais sasniegums šajā posmā bija izcīnītā 13. vieta, taču sākot ar 1963.—64. gada sezonu čempionāta formāts tika mainīts, Omskas klubam zaudējot vietu augstākajā čempionātā. 1966. gadā komanda nonāca A divīzijas trešajā grupā. 1967. gadā komanda ieguva nosaukumu Omskas "Kauchuk", taču jau 1972. gadā tika apvienota ar Omskas "Lokomotiv", iegūstot arī jaunu nosaukumu — Omskas "Khimik". Jau gadu vēlāk komanda atgriezās PSRS čempionāta otrajā divīzijā. 1975. gadā komanda kārtējo reizi mainīja nosaukumu, kļūstot par Omskas "Shinnik". Par Omskas "Avangard" komanda kļuva vien 1981. gadā. 1990. gadā komanda nesekmīgi cīnījās kvalifikācijā par iekļūšanu čempionāta augstākajā divīzijā, taču 1991.—92. gada sezonā tomēr piedalījās NVS čempionātā, tajā izcīnot 12. vietu. Komanda turpināja spēlēt jaunizveidotajā Starptautiskajā hokeja līgā, ar katru sezonu arvien uzlabojot savu sniegumu. 1995.—96. gada sezonā "Avangard" kopā ar Ufas "Salavat Julajev" pat izcīnīja bronzas medaļas. 1996.—97. gada sezonā, kas bija pirmā Krievijas Superlīgas sezona, komandai pievienojās Maksims Sušinskis, kas turpmākajos gados bija komandas vērtīgākais spēlētājs. Turpmākajās sezonās komanda sekmīgi cīnījās regulārajā sezonā, taču izslēgšanas kārtā ilgāku laiku nespēja sasniegt līgas pusfinālu. 1999. gadā komanda izcīnīja trešo vietu Kontinentālā kausa izcīņā. 2001. gadā komanda izcīnīja līgas sudraba medaļas, taču 2003.—04. gada sezonā "Avangard" izdevās izcīnīt Krievijas čempiones titulu. Čempiones tituls ļāva komandai kvalificēties dalībai pirmajā Eiropas čempionu kausā, kurā "Avangard" svinēja uzvaru, finālā pārspējot SM līgas komandu Oulu "Kärpät". 2006.—07. gada sezonā komanda vēlreiz sasniedza Superlīgas finālu, tajā piekāpjoties Kazaņas "Ak Bars". 2008.—09. gada sezona, kas bija pirmā KHL vēsturē, izvērtās par vienu no neveiksmīgākajām "Avangard" pastāvēšanas laikā. Par spīti tam, ka komandai pievienojās 18 jauni spēlētāji, tostarp leģendārais čehu uzbrucējs Jaromīrs Jāgrs, kurš komandas rindās aizvadīja nākamās trīs sezonas, "Avangard" regulāro sezonu noslēdza 16. vietā, vien tik tikko kvalificējoties izslēgšanas kārtai, kur pirmajā riņķi visnotaļ negaidīti ar 3—1 pārspēja regulārās sezonas uzvarētāju Ufas "Salavat Julajev". Otrajā kārtā komanda piekāpās Kazaņas "Ak Bars", kas vēlāk izcīnīja Gagarina kausu. 2008. gada 13. oktobrī sirds slimības dēļ spēles laikā bojā gāja "Avangard" 19 gadus vecais uzbrucējs Aleksejs Čerepanovs. 2009. gada vasarā komandai pievienojās somu vārtsargs Karri Reme. Sezonu komanda noslēdza piektajā vietā Austrumu konferencē, taču jau Gagarina kausa izcīņas pirmajā kārtā ar 0—3 piekāpās Ņižņekamskas "Ņeftehimik". Sezonu iezīmēja arī 2010. gada 9. janvāra mačs pret Čehovas "Vitjaz", kura gaitā uz laukuma izcēlās milzīgs kautiņš, abām komandām kopā saņemot 840 soda minūtes, kas kļuva par jaunu pasaules rekordu. Līgas vadība sodīja abas komandas, tāpat diskvalificēja sešus "Vitjaz" un vienu "Avangard" spēlētāju. 2010.—11. gada sezonu "Avangard" noslēdza pirmajā vietā visā līgā, izcīnot Kontinenta kausu, taču Gagarina kausa izcīņa komandai izvērtās neveiksmīga, tās otrajā kārtā ar 3—4 zaudējot Magņitogorskas "Metallurg". 2011.—12. gada sezonā "Avangard" izdevās sasniegt Gagarina kausa finālu, taču septītajā finālspēlē Omskas klubs ar 0:1 piekāpās Maskavas "Dinamo" vienībai. Pēdējoreiz atjaunots 2022. gada 24. februārī. 11 Šimons Hrubecs 94 Vasīlijs Demčenko 05 Aleksandrs Bereglazovs 22 Ville Poka 41 Kirils Gotovecs 44 Damirs Šaripzjanovs 58 Viktors Svedbergs 66 Semjons Čistjakovs 67 Olivers Kaski 74 Aleksejs Jemeļins (Kapteinis) 04 Nikolajs Prohorkins 09 Korbans Naits 15 Dmitrijs Ševčenko 18 Aleksandrs Dergačjovs 19 Ņikita Komarovs 23 Vladimirs Brjukvins 25 Pāvels Dedunovs 28 Sergejs Tolčinskis 29 Iļja Kablukovs 34 Peters Selāriks 37 Ņikita Holodiļins 52 Vladimirs Žarkovs 65 Nails Jakupovs 71 Kirils Semjonovs 77 Ivans Teļegins 81 Arsēnijs Gricjuks 92 Ņikita Sošņikovs 93 Dmitrijs Sokolovs 97 Jaroslavs Kosovs Visvairāk gūto vārtu sezonā: Romans Červenka, 31 (2010.—11.) Visvairāk rezultatīvo piespēļu sezonā: Dmitrijs Pestunovs, 34 (2008.—09.) Visvairāk gūto punktu sezonā: Romans Červenka, 61 (2010.—11.) Visvairāk soda minūšu sezonā: Maksims Gončarovs, 100 (2013.—14.) Visvairāk gūto punktu sezonā, starp aizsargiem: Deniss Kuļašs un Antons Belovs, 26 (2010.—11. un 2012.—13.) Kluba logo no 1950. līdz 1962. gadam Kluba logo no 1967. līdz 1974. gadam Kluba logo no 1974. līdz 1981. gadam Kluba logo no 1988. līdz 1989. gadam Kluba logo no 2007. līdz 2012. gadam Komandas oficiālā mājaslapa Eliteprospects.com profils