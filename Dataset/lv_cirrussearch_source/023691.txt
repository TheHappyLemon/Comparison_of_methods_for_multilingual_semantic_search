Riku Heleniuss (somu: Riku Helenius; dzimis 1988. gada 1. martā) ir somu hokejists, vārtsargs. Pašlaik (2019) spēlē SM līgas vienībā Jiveskiles JYP. Juniora gados Heleniuss spēlēja SM līgas kluba Tamperes "Ilves" sistēmā. Gan 2005.—06., gan 2006.—07. gada sezonā tika pieteikts arī "Ilves" spēlēm, taču laukumā ne reizi tā arī nedevās. 2007.—08. gada sezonu vārtsargs aizvadīja jau Rietumu hokeja līgas vienībā Sietlas "Thunderbirds". 2008.—09. gada sezonu sāka ECHL, taču drīz vien sezonu turpināja AHL vienībā Norfolkas "Admirals", un 2009. gada 30. janvārī aizvadīja savu debiju NHL kluba Tampabejas "Lightning" sastāvā. 2009.—10. gada sezonā pēc desmit "Admirals" rindās aizvadītām spēlēm tika iznomāts Zviedrijas Elitsērijas klubam Södertälje SK. Tā rindās viņš aizvadīja arī 2010.—11. gada sezonā. 2011. gada vasarā Heleniuss noslēdza līgumu ar SM līgas vienību Jiveskiles JYP, komandas rindās izcīnot Somijas čempiona titulu un iegūstot arī līgas labākā vārtsarga balvu. Pēc JYP sastāvā aizvadītās sezonas Heleniuss noslēdza divu gadu līgumu ar "Lightning". 2012.—13. gada sezonu aizvadīja AHL vienībā Sirakjūsas "Crunch", taču 2013.—14. gada sezonas gaitā no tās rindām tika izkonkurēts. Februārī viņa līgums tika izpirkts. No 2014. līdz 2017. gadam spēlēja KHL kluba Helsinku "Jokerit" rindās. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)