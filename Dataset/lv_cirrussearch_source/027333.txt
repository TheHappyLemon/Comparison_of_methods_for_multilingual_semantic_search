Edinburga Septiņās Jūrās (angļu: Edinburgh of the Seven Seas) ir Tristana da Kuņas salu galvaspilsēta un vienīgā apdzīvotā vieta. Izvietojusies arhipelāga lielākās salas Tristana da Kuņas salas ziemeļrietumos un tiek uzskatīta par pasaulē nomaļāko pastāvīgi apdzīvoto vietu — tuvākā apdzīvotā vieta atrodas 2173 km attālajā Svētās Helēnas salā. Apdzīvotā vieta dibināta 1816. gadā kā britu garnizons pret franču iespējamiem mēģinājumiem atbrīvot Napoleonu no izsūtījuma Svētās Helēnas salā. Garnizons salā uzturējās līdz Otrā pasaules kara beigām. Nosaukta par godu Edinburgas hercogam princim Alfrēdam, kurš apmeklēja salu 1867. gadā sava pasaules apkuģojuma laikā ar kuģi Galatea. Edinburgā ir neliela osta, administratora rezidence, pasts, katoļu un anglikāņu baznīcas, veikals, muzejs. Stipri cieta vulkāna izvirdumā 1961. gadā, kad visi salas iedzīvotāji tika evakuēti uz Lielbritāniju. Liela daļa iedzīvotāju atgriezās salā 1963. gadā un ciemu atjaunoja. Courtney, Nicholas (2004). The Queen's Stamps. ISBN 0-413-77228-4, page 28.