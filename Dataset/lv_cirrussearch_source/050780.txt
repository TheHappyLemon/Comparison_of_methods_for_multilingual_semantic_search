Matrozis ir klāja komandas ierindnieks. Šie jūrnieki var tikt nodarbināti vairākās ar kuģa ekspluatāciju un uzturēšanu saistītās jomās. Matrozis ir zemākā dienesta pakāpe jūras spēkos, tā ir atbilstoša kareivim sauszemes spēkos. Uz civilajiem kuģiem matroži iedalās pēc kvalifikācijas: kvalificētos sardzes matrožos AB vai sardzes matrožos OS. AB ir saīsinājums no able bodied seaman un OS no ordinary seaman. PSRS matroži dalījās 2. klases matrožos un 1. klases matrožos. Tika pieminēts arī "vecākais matrozis". "Vecāko matrozi" latviski sauc arī par cimermani. Mūsdienās uz kuģiem aizvien biežāk sāk izmantot vispārējās nozīmes (general purpose) komandas. Tajās ierindniekiekiem ir gan matroža, gan motorista kvalifikācija un šādus cilvēkus, atkarībā no meteoroloģiskajiem apstākļiem un vajadzības, var izmantot vienlīdz labi gan uz klāja, gan mašīntelpā. Matrozis ir zemākā Latvijas Republikas jūras spēku dienesta pakāpe, līdzvērtīga kareivim sauszemes spēkos. Nākamā dienesta pakāpe ir dižmatrozis. Matrozis ir pakļauts bocmanim. Viņa pienākumos ietilpst: mācēt cīnīties par kuģa dzīvotspēju, izpildīt vadības rīkojumus, zināt savus pienākumus pēc trauksmju saraksta, mācēt nest sardzi, sardzes kapteiņa palīga vai cita priekšnieka vadībā izpildīt stūres vīra un novērotāja pienākumus, mācēt ekspluatēt aizborta lagu, veikt kuģa apkopes darbus, sagatavot pietauvošanās ierīces un fenderus, padot uz krastu un stiprināt pietauvošanās galus, mācēt vadīt airu laivu, piedalīties kravas operācijās, gatavot kravas telpas kravas pieņemšanai vai izkraušanai, gatavot un nostiprināt pārgājienam kravbomjus. Atbilstoši 1978. gada STCW (International Convention on Standards of Training, Certification and Watchkeeping for Seafarers) konvencijai, matrozim jāprot pāriet no automātiskās kuģa vadības uz rokas vadību un otrādi, jāzina un jāprot lietot iekšējo sakaru sistēma un avārijas signalizācija. Jāzina un jāprot lietot nelaimes signāli, ko padod ar pirotehniskajiem līdzekļiem, jābūt gatavam sniegt pirmo palīdzību, jāpārvalda individuālie izdzīvošanas paņēmieni, jāzina kuģa terminoloģija tādā apmērā, lai varētu pildīt savus pienākumus. Kuģa sardzes dalās pārgājiena un krasta sardzēs. Sardzes matrozim nav tiesību atstāt savu posteni vai nodot savus pienākumus bez sardzes kapteiņa palīga atļaujas. Viņam ir aizliegts novērst uzmanību no savu sardzes pienākumu pildīšanas. Sardzes matrozim jāierodas sardzes nešanas vietā ne vēlāk kā 5 minūtes pirms sardzes sākšanās. Vakts jeb sardzes matrožu pienākumi aprakstīti zemāk. Viņam jāierodas stūres mājā 5 minūtes (naktī 10 min) pirms sardzes sākuma tīri ģērbtam. Lai stātos sardzē, jādabū atļauja no sardzes kapteiņa palīga vai kapteiņa (ja tas atrodas stūres mājā): "Atļausiet stāties uz stūri". Saņēmis atļauju, jaunais sardzes matrozis iepazīstas ar kuģa kursu pēc žirokompasa, magnētiskā kompasa, pārbauda kā kuģis klausa stūrei. Pārliecinājies, ka kurss uzrakstīts uz dēlīša vai uzstādīts ar cipariem uz tablo, sardzi nododošais ziņo: "Kurss pēc žirokompasa (tik un tik grādu), pēc magnētiskā (tik un tik grādu) nodevu". Pieņemošais atkārto to pašu ziņojumu, bet nobeidz ar vārdu "pieņēmu". No šī brīža pieņemošais kļūst par sardzes stūres vīru. Stūres vīra pamata pienākums ir precīzi turēt uzdoto kursu. Par visiem kuģa vadības pults traucējumiem jāziņo sardzes kapteiņa palīgam. Sardzes laikā jāizvairās no straujas stūres pārlikšanas. Nedrīkst pie sevis turēt dzelzs priekšmetus, kuri var iespaidot magnētiskā kompasa darbu. Sardzes stūres vīram jāmāk vadīt kuģi pa forvāteru, kas aprīkots ar navigācijas zīmēm, sekot vadlīnijām un stūrēt, ja kuģis tiek vilkts tauvā. Ejot ar loci stūres vīram jāizpilda tikai kapteiņa pavēles. Sardzes stūres vīram jāzina stūres komandas un to izpildīšanas noteikumi. Stūres vīram jāatkārto visas komandas, liekot priekšā vārdu "klausos". Pēc komandas izpildīšanas stūres vīram jāziņo, piemēram: "Stūre pa kreisi uz borta". Uz jautājumu: "Kāds kurss?" - stūres vīram jāievēro žirokompasa repītera rādījums un jāziņo: "Kurss tik un tik grādu". Uz jautājumu: "Kā stūre?", stūres vīrs ievēro aksiometra rādījumu un ziņo: "Stūre taisni" vai "Stūre (tik un tik) grādu pa kreisi (pa labi)". Viņš veic vizuālo, akustisko novērošanu ierobežotas redzamības apstākļos. Sardzes matrozis stāv vietā, kuru norādījis sardzes kapteiņa palīgs (parasti uz baka). Par visu ievēroto sardzes matrozis nekavējoties ziņo uz stūres māju. Ziņojuma forma: "Pa labi (pa kreisi) (tik un tik grādu) redzu boju, uguni utt."; "Pa labi (pa kreisi) (tik un tik grādu) dzirdu skaidri, vāji kuģa signālu, krasta bangu troksni" utt. Ziņojumi tiek pavadīti ar zvana signāliem: par atklāšanu pa kreisi - divi sitieni, pa labi - viens sitiens, taisni priekšā - trīs sitieni. Sardzes maiņa postenī notiek ar ziņojumiem: "Novērotāja sardzi nodevu (pieņēmu) matrozis tāds un tāds". Viņa pienākumos ietilpst apkārtējā stāvokļa novērošanas veikšana, enkurķēdes stāvokļa un nospriegojuma novērošanas veikšana, pietauvošanās galu, fenderu, trapu, kāpņu, enkursignālu, kārtības uz augšējā klāja, žurku vairogu novērošanas veikšana, kā arī jāseko, lai pār bortu nekārtos pāri šļaukas, troses utt. Par visiem notikumiem un izmaiņām apkārtējā stāvoklī viņam nekavējoties jāziņo sardzes kapteiņa palīgam un jāpieņem nepieciešamie mēri, kas pieejami pašam. Viņš nedrīkst laist uz kuģa borta nepiederošas personas bez sardzes kapteiņa palīga atļaujas, kā arī viņam jāveic trapa, ar tīklu zem tā, stāvokļa novērošana. Atklājot ugunsgrēku uz kuģa vai tā tuvumā un citu avārijas situāciju gadījumā sardzes matrozis nekavējoties izsludina vispārējo trauksmi un informē sardzes stūrmani. Sardzes matrozim jābūt tīri, atbilstoši sezonai ģērbtam, ar cepuri un sarkanbaltsarkanu (tādu kā Austrijas karogs) apsēju ap piedurkni. Pirms sardzes uzsākšanas, sardzes matrozis iepazīstas ar iepriekšējās sardzes laikā dotajām pavēlēm, ar sardzes dienesta dēli. Pēc tam nododošais un pieņemošais ziņo sardzes kapteiņa palīgam: "Matrozis tāds un tāds sardzi pie trapa nodeva (pieņēma)". Stūrmanis Булырев В. Н. Морское и рыбопромысловое дело. izdevniecība Агропромиздат. 1985. 11. lpp. Service Contract Act Directory of Occupations 47040 SEAMAN U.S. Department of Labor. Skatīts: 2019. gada 20. decembrī Булырев В. Н. Морское и рыбопромысловое дело. izdevniecība Агропромиздат. 1985. 12. lpp. IMO Standard marine communication phrases 2000. 58. lpp. Skatīts: 2019. gada 20. decembrī Булырев В. Н. Морское и рыбопромысловое дело. izdevniecība Агропромиздат. 1985. 12. - 13. lpp. Булырев В. Н. Морское и рыбопромысловое дело. izdevniecība Агропромиздат. 1985. 13. lpp. Булырев В. Н. Морское и рыбопромысловое дело. izdevniecība Агропромиздат. 1985. 13. - 14. lpp. Булырев В. Н. Морское и рыбопромысловое дело. izdevniecība Агропромиздат. 1985. 14. lpp. Video par kvalificētu sardzes matrožu sagatavošanu (angliski) Latvijas Jūras Spēku Mācību centra Jūrniecības un taktikas mācību daļas Kuģa klāja matroža kurss Arhivēts 2019. gada 29. decembrī, Wayback Machine vietnē.