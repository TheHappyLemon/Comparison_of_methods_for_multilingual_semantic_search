Patrisha jeb Patriša, īstajā vārdā Patrīcija Ksenija Cuprijanoviča, (dzimusi 2001. gada 25. jūnijā Rīgā) ir Latvijas dziedātāja, dziesmu autore un radio personība. Dziedātāja dzimusi Rīgā. Līdz 13 gadiem ar ģimeni dzīvojusi Vecmīlgrāvī, bet pēc tam ģimene pārcēlusies uz Kalngali. 18 gadu vecumā atgriezusies Rīgā. Patrīcija dziedājusi jau no bērnības. Dziedātājas dotības īpaši pamanītas skolā, dziedot ansamblī. Meitene apmeklēja radošo bērnu un jauniešu studiju "Zvaigžņu sala" un kopš 11 gadu vecuma piedalījusies vairāk nekā 60 dziedātāju konkursos, gan Latvijā ("Aprīļa pilieni" un "Balss pavēlnieks"), gan ārvalstīs (Polijā, Ukrainā, Maltā un citur). Pirmo lielo atzinību guva Ukrainas konkursā "Молода Галичина", kur 15 gadu vecumā izcīnīja otro vietu. Piedalījusies arī Krievijas televīzijas šova "Golos" ("Balss" — latviešu val.) Latvijas atlasē. 16 gadu vecumā Patrīcija izpelnījās pirmo plašāko atpazīstamību Latvijā, piedaloties šova "X Faktors" Latvijas versijā 2017. gadā, neraugoties uz to, ka panākumus šovā neguva. 2019. gada sākumā kļuva par pirmo mūziķi no Latvijas, kas noslēgusi līgumu ar vienu no pasaulē lielākajām mūzikas izdevniecībām Universal Music Group, kuras paspārnē izdeva trīs singlus “Es varu būt tā”, “Visu un vēl vairāk” un “Lai tev sāp”. Jau tobrīd tika uzskatīta par vienu no pieprasītākajām un aktuālākajām Latvijas jaunajām mūziķēm. Gada nogalē, 27. novembrī, izdeva debijas minialbumu ar sešām dziesmām "Patrisha bija šeit". 2020. gadā ieguva Zelta mikrofona balvu kategorijā "Labākā debija", bet albums tika nominēts kategorijā “Popmūzikas albums”. No 2020. gada 21. maija vada Radio EHR raidījumu "Latviešu mūzikas skatuve". Instagram profils Facebook profils «Foto: mierpilnā gaisotnē Patrisha nosvinējusi dzimšanas dienu». skaties.lv. Skatīts: 2021-02-15. Ilze Ručevska. «Dziedātājas Patrišas bērnība Kalngalē». www.aprinkis.lv (lv-lv). Skatīts: 2021-02-15. Sandris Vanzovičs. «Dziedātāja Patrisha, 21. gadsimta auglis». nra.lv (latviešu). Skatīts: 2021-02-15. Sandris Vanzovičs. «RECENZIJA: Patrisha "Patrisha bija šeit"». nra.lv (latviešu). Skatīts: 2021-02-15. «Kas ir jaunās dziedātājas Patrishas sirdsāķītis?». Sejas.lv (latviešu). 2019-06-28. Skatīts: 2021-02-15. Evita. «Iznācis mini albums “Patrisha bija šeit”». muzikaspasaule.lv (lv-lv). Skatīts: 2021-02-15. DELFI Kultūra. «Noklausies! Patrisha izdod vasarīgu singlu 'Daudz par daudz'». delfi.lv (latviešu), 2020-08-14. Skatīts: 2021-02-15. «EHR jauns raidījums “Latviešu mūzikas skatuve”». www.parmuziku.lv (latviešu). Arhivēts no oriģināla, laiks: 2020-11-27. Skatīts: 2021-02-15.