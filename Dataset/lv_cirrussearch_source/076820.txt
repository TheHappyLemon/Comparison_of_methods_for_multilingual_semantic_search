Stefanija Morgana Meiere (angļu: Stephenie Morgan Meyer; dzimusi 1973. gada 24. decembrī) ir amerikāņu rakstniece. Neskatoties uz dažādu kritiku no preses, Meieres grāmatas jauniešu vidū ir ieguvušas kulta statusu un tikušas iztulkotas vairāk nekā 20 valodās, tai skaitā arī latviešu. ASV ir pārdots vairāk par 8 miljoniem Stefanijas Meieres grāmatu eksemplāru. Stefanija Meiere dzimusi 1973. gadā Hārtfordā, Konektikutas štatā. Auga Fīniksā, Arizonas štatā, kopā ar divām māsām un trīs brāļiem. Savu vīru viņa satika jau pusaudzes vecumā un apprecējās ar viņu 1994. gadā. 1995. gadā pabeidza Brigama Janga Universitāti Jūtas štatā, iegūstot bakalaura grādu angļu valodā. Mācību gados viņa daudz lasīja. Pēc Meieres vārdiem, 2003. gada 2. jūnijā viņa sapnī redzēja divus iemīlējušos cilvēkus, kuri sēdējuši pļavā. Jaunietis vampīrs, neskatoties uz maigām jūtām, gribējis izdzert savas mīļotās mirstīgās meitenes asinis. No šī sapņa vēlāk radās romāns "Krēsla". Pēc vairākiem neveiksmīgiem mēģinājumiem izdot savu grāmatu Meiere beigu beigās parakstīja līgumu ar izdevniecību Little, Brown and Company par trim grāmatām, pēc kura viņa saņēma 750 tūkstošus dolāru lielu honorāru. Romāns, kurš pirmkārt bija tēmēts uz pusaudžu auditoriju, ASV iznāca 2005. gada rudenī un ieguva grandiozus panākumus (piektā vieta nacionālajā bestselleru sarakstā). Katru gadu viņa izlaida pa vienam turpinājumam — "Jauns mēness" (2006; New Moon), "Aptumsums" (2007; Eclipse), "Saullēkts" (2008; Breaking Dawn). Katrā grāmatā stāstošā vienmēr bija Bella, bet ceturtajā grāmatā vārds bija dots arī viņas draugam Džeikam Blekam. Rakstniece gribēja aprakstīt dažus notikumus no viņas mīļotā Edvarda Kalena skatpunkta. Romāns Midnight Sun jau bija daļēji uzrakstīts, bet 2008. gada augustā pirmās daļas melnraksts noplūda internetā un Meiere atlika beigu daļas uzrakstīšanu uz nenoteiktu laiku. 2008. gada maijā Meiere izlaida pirmo romānu pieaugušajiem — "Klejotāja" (The Host). Grāmata ir par "parazītiem" ("dvēseļu" rase, kuriem nav sava ķermeņa), kuri iekarojuši Zemi. Tajā pašā laikā risinās mīlestības intriga. Rakstniece plānoja divus turpinājumus — "Dvēsele" (The Soul) un "Meklētājs" (The Seeker). 2008. gada 21. novembrī kinoteātros notika "Krēslas" pirmizrāde. Rakstnieces plānos ir romāns par spokiem ("Summer house"), grāmatas par ceļojumiem laikā un nārām. 2015. gada novembrī Stefanija laida klajā jaunāko "Krēslas Sāgas" grāmatu. Tā ir īpašais "Krēslas" desmitās gadadienas izdevums- oriģinālā grāmata un pielikums "Life and Death". Meiere ir trīs bērnu māte un apmeklē dievkalpojumus Pēdējo dienu svēto Jēzus Kristus baznīcā (mormoņi). Starp viņas mīļākajiem rakstniekiem ir Orsons Skots Kards, Viljams Šekspīrs, Šarlote Brontē un citi.