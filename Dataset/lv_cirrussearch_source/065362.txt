Tanimbaras salas (indonēziešu: Kepulauan Tanimbar) ir salu grupa Indonēzijā, Moluku salu arhipelāgā. Administratīvi ietilpst Moluku provincē, veido atsevišķu Tanimbaras salu apriņķi. Lielākā apdzīvotā vieta ir apriņķa centrs Saumlaki Jamdenas salā. Salas izvietojušās Indonēzijas austrumdaļā. Ziemeļrietumos tās apskalo Bandas jūra, dienvidaustrumos — Arafuru jūra. Sastāv no 65 salām, lielākās salas ir Jamdena (2981 km²), Selaru (775 km²), Larata (515 km²), Selu (230 km²) un Vuliaru (220 km²). Salas zemas, veidotas no terciāra nogulumiežiem, apjoztas ar koraļļu rifiem. Augstākais punkts ir vulkāniskajā Laibobaras salā 391 m vjl. Salās valda tropiskais klimats. Ainavā dominē tropiskie lietusmeži. Iedzīvotāji pieder pie četrām tautām — jamdeni austrumos, seluvasani rietumos, fordati ziemeļos un selari Selaru salā. Lielākā daļa iedzīvotāju ir protestanti. «Tanimbaru salas». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 698. lpp. Vikikrātuvē par šo tēmu ir pieejami multivides faili. Skatīt: Tanimbaras salas. Encyclopædia Britannica raksts (angliski)