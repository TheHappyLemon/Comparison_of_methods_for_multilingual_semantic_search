Tavitavi (filipīniešu: Lalawigan ng Tawi-Tawi, angļu: Province of Tawi-Tawi, tausugu: Wilāya sin Tawi-Tawi) ir viena no Filipīnu provincēm valsts dienvidos, Bangsamoro autonomajā reģionā. Administratīvi dalās 11 municipalitātēs un sīkāk 203 barangajās. Provinces galvaspilsēta un lielākā apdzīvotā vieta ir Bongao. Provincē jaukts etniskaissastāvs. Lielākā daļa provinces iedzīvotāju ir musulmaņi, bet pēc etniskās piederības samali (226 416; 51,6 %), ko dēvē arī par «jūras čigāniem», kā arī tausūgi (173 242; 39,5 %) un džamamapuni (27 306; 6,2 %). Biežāk lietotā ir tausugu valoda. Province izvietojusies Sulu arhipelāga dienvidos starp Sulu ziemeļos un Kalimantānu dienvidos. Austrumos krastus apskalo Sulavesi jūra, bet rietumos — Sulu jūra. Aizņem arhipelāga trešo lielāko salu Tavitavi, kā arī vēl ap 100 nelielām salām, tajā skaitā nelielas saliņas Sulu jūras dienvidos starp Sulu arhipelāgu un Palavanu — Kagajansulu un Tērtlailendas. Tavitavi un dažas tai tuvākās vulkāniskas izcelsmes salas apjoztas ar koraļļu rifiem, bet pārējās, ieskaitot Sibutu salas — koraļļu izcelsmes. Augstākā virsotne ir Sibangkats 535 m vjl Tavitavi salā. Valda tropu musonu klimats. Līdz 15. gadsimtam Sulu arhipelāgs ietilpa Madžapaitas impērijā un vēlāk Brunejas impērijā. 14. gadsimtā Sulu arhipelāga iedzīvotāji pārgāja islāmā. 1405. gadā (pēc citiem datiem — 1457. gadā) nodibinājās patstāvīgs Sulu sultanāts, kas bez paša Sulu arhipelāga pārvaldīja arī zemes Kalimantānas ziemeļos un Palavanas salu. Sultāna galvaspilsēta bija Maimbunga Holo salas dienvidu krastā. Dažādos laikos sultanāts bijis Brunejas (1457–1578), Minu (1417–1424) un Cjinu (1726–1733) dinastiju vasaļvalsts, Spānijas (1851–1899) un ASV (1899–1915) protektorāts. 1917. gadā no amerikāņu administrācijas Mindanao un Sulu departamenta tika izdalīta patstāvīga Sulu province, kas iekļāva lielāko daļu Sulu arhipelāga salu, izņemot Basilanu ziemeļos. 1948. gadā sākās moro nemiernieku sacelšanās par neatkarīgas valsts izveidi arhipelāgā, kas ar pārtraukumiem turpinājās līdz 1980. gadiem. 1973. gadā samas tautas apdzīvotās Sulu provinces dienviddaļas salas tika nodalītas patstāvīgā Tavitavi provincē. Provinces galvaspilsēta sākotnēji bija Batubatu (mūsdienu Panglima Sugala), bet 1979. gadā partizānu kara laikā tā tika pārcelta uz Bongao. 1989. gadā tika noslēgts miera līgums starp Moro Nacionālo atbrīvošanas fronti un centrālo valdību un Tavitavi iekļāvās Musulmaņu Mindanao autonomajā reģionā. Vikikrātuvē par šo tēmu ir pieejami multivides faili. Skatīt: Tavitavi. Philippine Statistics Authority. Ethnicity Statistical tables