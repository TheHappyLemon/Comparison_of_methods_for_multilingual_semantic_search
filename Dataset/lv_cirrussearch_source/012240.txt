Oy Lokomo Ab bija Somijas mašīnbūves uzņēmums, kas pazīstams galvenokārt ar lokomotīvju ražošanu. Dibināts 1915. gadā. 1990. gados saplūdis ar uzņēmumu Metso. Lokomo bijušās darbnīcas Tamperē tagad pieder Metso Minerals Oy, kas ražo akmens drupināšanas iekārtas ar zīmolu Lokotrack. Lokomo lietuves darbību turpina Metso Lokomo Steels Oy. Uzņēmumu Lokomo 1915. gadā Tamperē dibināja inženieri Verners Riselins, Jalmars Kastrēns un profesors J. Karvonens, kā arī citi biznesmeņi, tai skaitā Emils Āltonens, kurš 1926. gadā ieguva uzņēmuma akciju kontrolpaketi. Riselins pirms tam bija Tampella lokomotīvju darbnīcas direktors Tamperē. Pieprasījums pēc lokomotīvēm bija liels, jo Krievija bija iesaistīta Pirmajā pasaules karā. Uzņēmums sākotnēji ražoja tvaika lokomotīves. 1959. gadā to izlaide tika pārtraukta, pārejot pilnībā uz dīzeļlokomotīvēm. Lokomo pavisam ir saražojis 671 lokomotīvi. 1921. gadā Lokomo sāka izgatavot akmens drupināšanas iekārtas. Kara laikā Lokomo papildus ražoja lādiņu čaulas, artilērijas un lidmašīnu piederumus. Pēc kara beigām līdz 1952. gadam uzņēmums ražoja kara kontribūcijas produktus, tai skaitā gandrīz 300 šaursliežu tvaika un dīzeļlokomotīves, kā arī lielu daudzumu skābes izturīgu ventiļu. 1960. gados Lokomo sāka ražot celtniecības (greiderus, ekskavatorus, mobilos celtņus) un meža tehniku. 1970. gadā Lokomo tika pārdota Somijas uzņēmumam Rauma-Repola. Uzņēmuma nosaukums tika mainīts uz Neles Oy un vēlāk uz Nordberg-Lokomo Oy. Lokomotīvju ražošana tika pārtraukta. 1987. gadā Lokomo PSRS izgatavoja pētniecisko dziļūdens aparātu (MIR-1 un MIR-2) korpusus. 1980. gadu beigās uzņēmums pārgāja galvenokārt uz akmens drupināšanas iekārtu ražošanu. 1990. gadu beigās Rauma apvienojās ar Valmet, izveidojot korporāciju Metso. «From steam locomotives to crushers: Metso Minerals celebrates 90 years in Tampere, Finland». Arhivēts no oriģināla, laiks: 2012. gada 29. jūnijā. Skatīts: 2012. gada 10. februārī. «Rauma-Repola takes over Lokomo in 1970». Arhivēts no oriģināla, laiks: 2011. gada 26. novembrī. Skatīts: 2012. gada 10. februārī.