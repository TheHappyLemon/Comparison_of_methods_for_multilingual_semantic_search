Kutaisi automehāniskā rūpnīca (gruzīnu: ქუთაისის ავტომექანიკური ქარხანა, Kutaisis avt'omekanik'uri karkhana) ir Gruzijas uzņēmums Kutaisi, Kutaisi automobiļu rūpnīcas (gruzīnu: ქუთაისის საავტომობილო ქარხანა, k'ut'aisis saavtomobilo k'arkhana) pēctecis. Padomju laikā rūpnīca, kas ražoja kravas automašīnas, bija plašāk pazīstama pēc nosaukuma krievu valodā Кутаисский автомобильный завод (КАЗ, KAZ). Rūpnīca tika dibināta 1951. gadā. Neatkarīgās Gruzijas laikā tā ietilpa pārvaldītājsabiedrībā Gruzijas industriālā grupa. 2010. gados uzņēmums pārtrauca transportlīdzekļu ražošanu, vien nelielā daļā notiek metālapstrādes darbi. Kutaisi automobiļu rūpnīcas celtniecība sākās 1945. gada aprīlī. 1947. gadā rūpnīca sāka ražot rezerves daļas ZIS (tagad ZIL) kravas mašīnām. 1950. gadā tika apgūta ZIS-120 pārnesumu kārbas un dzinēja ražošana. 1951. gada 18. augustā tika izlaista pirmā kravas mašīna ZIS-150. Turpmāk šī modeļa ražošana tika turpināta ar KAZ-150 nosaukumu, tās detaļas tika saņemtas no Maskavas ZIS rūpnīcas. 1948. gada aprīlī rūpnīcā tika izveidota Konstruktoru eksperimentālā nodaļa, par tās priekšnieku tika iecelts Anatolijs Krīgers, bijušais Gorkijas Automobiļu rūpnīcas galvenā konstruktora vietnieks. Krīgera vadībā līdz 1952. gadam tika izstrādāts KAZ-585B pašizgāzējs (izlaists 1952. gada 30. aprīlī) un autovilciens kokvilnas pārvadāšanai, kas sastāvēja no sedlu vilcēja KAZ-120T un puspiekabes pašizgāzēja KАZ-716 ar sānu izkraušanu (tā sērijveida ražošana aizkavējās līdz 1956. gadam). 1956. gadā sērijveida ražošanā tika palaists modernizēts pašizgāzējs KAZ-585V un cementa vedējs KAZ-601. 1957. gadā rūpnīca pārgāja uz specializēto automašīnu ražošanu beramkravu (betona, cementa, šķīdumu) pārvadāšanai. 1959. gadā rūpnīca sāka mazgabarīta lauksaimniecības traktora Rioni ražošanu. 1958. un 1960. gadā tika izgatavoti eksperimentāli bruņutransportieri Objekt-1015 un Objekt-105B, kas tomēr netika ieviesti ražošanā. 1961. gadā Kutaisi rūpnīca pirmā PSRS sāka ražot kravas mašīnas ar kabīni, kas uzstādīta virs dzinēja. Pirmais modelis bija KAZ-605 ar kravnesību 5 tonnas. Uz tā saīsinātās šasijas bāzes tika izveidots seglu vilcējs KAZ-606 puspiekabes vilkšanai ar masu līdz 10 tonnām. KAZ-606 sērijveida ražošana sākās 1962. gada maijā; 1963. gadā tam izlaida jaunu puspiekabi KAZ-717. 1966. gadā tika pieņemts lēmums KAZ-606A ražošanā aizstāt ar jaunu vilcēju KAZ-608, tomēr KAZ-606A tika izgatavots līdz 1968. gadam. 1960. gadu sākumā tika pārtraukta pašizgāzēju KAZ-585, KAZ-600 un KAZ-602, cementa vedēju KAZ-601 un KAZ-601B ražošana, to vietā tika izlaists seglu vilcējs KAZ-606A. 1967. gadā sākās vilcēja KAZ-608 Kolhida sērijveida izlaide, un tika paplašināta ZIL-120 dzinēju ražošana (tie tika izlaisti ar nosaukumu KAZ-120). KAZ-608 konstrukcijā jau 1968. gadā sāka veikt izmaiņas, un tika izveidots modificēts variants KAZ-608B. 1967. gada septembrī PSKP CK un PSRS Ministru Padome apstiprināja Kutaisi autorūpnīcas specializāciju autovilcienu (vilcēju un puspiekabju) ar kravnesību līdz 12 tonnām ražošanā. 1973. gadā sākās rūpnīcas sagatavošana modernizētā vilcēja KAZ-608V ražošanai. 1975. gadā PSRS automašīnu zinātniski pētnieciskajā institūtā NAMI tika izstrādāta divasu pilnpiedziņas mašīna KAZ-4540. Uz tās bāzes tika izveidots vilcējs un 1982. gadā lauksaimniecības pašizgāzējs. Pēc izmēģinājumiem 1984. gadā tika sākta tā ražošana. 1976. gadā tika izveidota ražošanas apvienība KAZ, un Kutaisi rūpnīca kļuva par tās galveno uzņēmumu. 1976. gadā rūpnīca tika apbalvota ar Darba sarkanā karoga ordeni. 1977. gadā tika sākta KAZ-608V vilcēja ražošana. 1986. gadā tika sākta KAZ-608V2 vilcēja ražošana. Kopumā padomju laikā (no 1950. gadu sākuma līdz 1980. gadu beigām) rūpnīca bija viens no galvenajiem Kutaisi pilsētas rūpniecības uzņēmumiem. 1980. gadu beigās uzņēmumā strādāja aptuveni 18 tūkstoši cilvēku. 1990. gadā rūpnīca izlaida 5736, 1991. gadā — 2658 automašīnas. Pēc PSRS sabrukuma 1991. gadā ražošanas apjomi ievērojami samazinājās. Līdz 1993. gadam Kutaisi Tehniskās universitātes speciālisti uzlaboja KAZ-4540 konstrukciju, palielinot transmisijas uzticamību. 1993. gadā rūpnīca izlaida 650 kravas mašīnas. Laikā no 1995. līdz 1996. gadam ASV koncerns General Motors plānoja iegādāties KAZ, lai veiktu savu automašīnu modeļu ražošanu un eksportu uz Krieviju. Pēc Starptautiskā Valūtas fonda rekomendācijām GM atteicās no šī projekta realizācijas, jo Gruzijā bija pārāk augsti nodokļi. Šajā laikā pašā autorūpnīcā līdz 2001. gadam turpinājās KAZ-4540 ražošana mazā apjomā (15 — 20 eksemplāri iekšzemes tirgum), kā arī tika izpildīti dažādi pasūtījuma darbi. 2001. gadā lielākā daļa rūpnīcas milzīgo platību netika izmantota, un tika nodarbināti aptuveni 1200 darbinieki. Pēc tam līdz 2010. gadam rūpnīcā tika veikti vairāku ārvalstu autoražotāju mašīnu montāžas darbi mazās partijās (Indijas Mahindra apvidus mašīnas, Krievijas KAMAZ kravas mašīnas, Ukrainas Harkivas traktoru rūpnīcas mazjaudas traktori), bet sērijveida ražošana netika uzsākta. KAMP Кутаисский автомобильный завод autohis.ru, (krieviski) Кутаисский автомобильный завод (КАЗ) Автомодельное бюро, (krieviski)