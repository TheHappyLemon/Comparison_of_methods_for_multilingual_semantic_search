Walter Wolf Racing bija Formula 1 komanda. Tā piedalījās sacīkstēs no 1977. līdz 1979. gadam. 1975. gadā biznesmenis Volters Volfs sāka regulāri apmeklēt Formula 1 sacīkstes. Gadu vēlāk viņš nopirka 60% Frank Williams Racing Cars komandas un apsolīja Frenku Viljamsu atstāt vadītāja amatā. Paralēli tam Volfs nopirka bankrotējušās Hesketh komandas īpašumus. Komandas bāze atradās Redingā, kur agrāk bija Williams bāze, bet tehnika tika izmantota no Hesketh krājumiem. Komandas rezultāti bija vāji un 1976. gada beigās komandā tika veikta pārstrukturizācija, kuras rezultātā Viljamsa vietu ieņēma Pīters Vors. Viljamss pameta Volfam piederošo komandu un dibināja Williams Grand Prix Engineering komandu, līdzi ņemot daļu komandas darbinieku, tostarp, Patriku Hedu. Komanda tika nosaukta par Walter Wolf Racing. Par komandas vienīgo pilotu kļuva Džodijs Šekters, kurš iepriekš pārstāvēja Tyrrell. Par pārsteigumu komanda uzvarēja sezonas pirmajā sacīkstē, Argentīnas Grand Prix. Sezonas gaitā Šekters uzvarēja vēl divās sacīkstēs. Komanda konstruktoru kausā ieguva 4. vietu ar 55 punktiem. Šekters kļuva par sezonas vicečempionu, kopvērtējumā 17 punktus zaudējot Nikijam Laudam. Komandas sastāvs bija nemainīgs 1978. gadā, tomēr Šekters sezonas gaitā tikai četrreiz guva vietu pirmajā trijniekā. Pēdējās divās sezonas sacīkstēs Wolf komandai bija divi piloti: par Šektera komandas biedru kļuva amerikānis Bobijs Rahals. 1979. gadā komanda atgriezās pie viena pilota sistēmas, tomēr Šektera vietu ieņēma eksčempions Džeimss Hants. Pirmajās septiņās sacīkstēs Hantam tikai reizi izdevās tikt līdz finišam un sākot ar Francijas Grand Prix viņa vietu ieņēma soms Keke Rosbergs. Formula joprojām bija ļoti neuzticama, Rosbergam vienreiz pat neizdevās kvalificēties sacīkstei. Sezonas beigās Volfs pārdeva komandu Emersonam Fitipaldi, kurš apvienoja Walter Wolf Racing ar Fittipaldi Automotive.