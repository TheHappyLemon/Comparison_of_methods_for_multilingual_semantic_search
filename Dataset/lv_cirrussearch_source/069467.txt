Šis raksts ir par provinci. Par pilsētu skatīt rakstu Sorsogona (pilsēta). Sorsogona (filipīniešu: Lalawigan ng Sorsogon, angļu: Province of Sorsogon, bikolu: Probinsya kan Sorsogon) ir viena no Filipīnu provincēm valsts vidusdaļā, Bikolas reģionā. Administratīvi dalās 1 pilsētā un 14 municipalitātēs un sīkāk 543 barangajās. Provinces centrs un lielākā pilsēta ir Sorsogona. Apdzīvo galvenokārt bikoli, kā arī varaji dienviddaļā. Province aizņem Bikolas pussalas dienvidu galu, kā arī vairākas salas piekrastē, lielākās no kurām ir Kalintaana un Bagatao. Ziemeļos robežojas ar Albajas provinci, ziemeļaustrumos krastus apskalo Albaja līcis, dienvidaustrumos un dienvidos Sanbernardino šaurums šķir no Samaras salas, bet Tikao šaurums dienvidrietumos — no Tikao salas. Provinces vidusdaļā sauszemē iestiepjas 30 km garais Sorsogonas līcis, pie kura atrodas Sorsogona. Reljefs kalnains, provinces teritorijā paceļas vairāki vulkānu masīvi — aktīvais Bulusans (1565 m vjl) dienvidos un Pokdols (1102 m vjl) ziemeļos. Pirmās spāņu dibinātās apdzīvotās vietas tagadējā provinces teritorijā izveidotas kopš 1570. gada. Kā patstāvīga province izveidota 1894. gadā, nodalot no Albajas. Vikikrātuvē par šo tēmu ir pieejami multivides faili. Skatīt: Sorsogona.