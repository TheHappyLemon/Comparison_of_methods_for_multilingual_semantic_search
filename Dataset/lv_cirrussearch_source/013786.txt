Ainars Baštiks (dzimis 1958. gada 26. oktobrī Liepājā) ir latviešu mācītājs un politiķis. Pašlaik Rīgas domes deputāts, baptistu Rīgas Mateja draudzes mācītājs un partijas "Gods kalpot Rīgai!" valdes loceklis Bijis Bērnu, ģimenes un sabiedrības integrācijas lietu ministrs. 2002. gadā iesaistījās politikā, piedaloties Latvijas Pirmās partijas (LPP) dibināšanā, un oktobrī A. Baštiks tika ievēlēts 8. Saeimā, bet deputāta mandātu nolika jau 14. novembrī, kad kļuva par īpašu uzdevumu ministru Bērnu un ģimenes lietās Einara Repšes valdībā. 2004. gada janvārī atgriezās Saeimā, bet 9. martā atkal kļuva par īpašu uzdevumu ministru. Kopš 2004. gada 27. maija A. Baštiks bija Bērnu un ģimenes lietu ministru Induļa Emša valdībā un vēlāk Aigara Kalvīša valdībā. 2006. gada oktobrī A. Baštiks tika ievēlēts 9. Saeimā no LPP un "Latvijas Ceļa" apvienības, kā arī saglabāja Bērnu un ģimenes lietu ministra amatu arī otrajā A. Kalvīša Ministru kabinetā. Vēlāk, 2007. gada 20. decembrī viņš saglabāja šo pašu amatu arī Ivara Godmaņa Ministru kabinetā. Par Bērnu, ģimenes un sabiedrības integrācijas lietu ministriju A. Baštika vadītā ministrija pārdēvēta 2009. gada 1. janvārī. Valda Dombrovska Ministru kabinetā, līdz amata likvidēšanai, viņa vietu ieņēma Valdis Dombrovskis. 2009. gadā nesekmīgi kandidēja Eiropas Parlamenta vēlēšanās. 10. Saeimas vēlēšanās kandidēja ar pirmo numuru apvienības "Par labu Latviju" sarakstā Kurzemes vēlēšanu apgabalā, taču netika ievēlēts, piekāpjoties no šīs apvienības vienīgajam ievēlētajam — Edgaram Zalānam. Pēc vēlēšanām ieņēma Rīgas domes priekšsēdētāja vietnieka Andra Amerika padomnieka amatu. Ārkārtas 11. Saeimas vēlēšanās A. Baštiks startēja no "Šlesera Reformu partijas LPP/LC" saraksta jau Rīgas vēlēšanu apgabalā, tomēr, tāpat kā partijas biedri, Saeimā netika ievēlēts. 2012. gadā A. Baštiks bija partijas "Gods kalpot Rīgai!" (GKR) dibinātāju skaitā un, 2013. gada Rīgas domes vēlēšanās kandidējot no tās un apvienības "Saskaņas Centrs" saraksta, tika ievēlēts par domes deputātu. Rīgas domē tika ievēlēts arī 2017. gada pašvaldību vēlēšanās, pārstāvot GKR un partijas "Saskaņa" kopējo sarakstu. 2020. gada ārkārtas Rīgas domes vēlēšanās atkal tika ievēlēts pašvaldībā. «Partiju apvienība "Par Labu Latviju" Kurzemes apgabals». CVK. Arhivēts no oriģināla, laiks: 2012-06-08. Skatīts: 2012-04-25. «Šlesera Reformu partija LPP/LC Rīgas apgabals». CVK. Arhivēts no oriģināla, laiks: 2019-05-26. Skatīts: 2012-04-25. Kontaktinformācija Rīgas domē[novecojusi saite] «2017. gada 3. jūnija pašvaldību vēlēšanas». CVK. Arhivēts no oriģināla, laiks: 2017-08-05. Skatīts: 2018-11-24.