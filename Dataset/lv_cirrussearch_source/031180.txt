Pakalnu mainas (Gracula) ir viena no strazdu dzimtas (Sturnidae) ģintīm, kas saskaņā ar jaunāko sistemātiku apvieno 5 sugas. Tās visas mājo Dienvidāzijas tropu mežos, sākot ar Indiju, Bangladešu un Šrilanku un beidzot ar Indonēziju izplatības areāla austrumos. Turklāt parastā pakalnu maina ir introducēta ASV. Nesenā pagātnē pakalnu mainu ģintī tika izdalītas tikai divas sugas: pakalnu maina (Gracula religiosa) un Šrilankas pakalnu maina (Gracula ptilogenys). Līdz ar jaunākajiem zinātniskajiem atklājumiem trīs pakalnu mainas bijušās pasugas mūsdienās tiek izdalītas kā atsevišķas sugas. Visām pakalnu mainām ir melns apspalvojums ar metālisku spīdumu. Uz spārniem tām ir liels, balts laukums, kas ir redzams tikai lidojumā. Kājas un knābis ir spēcīgi, koši oranžā vai dzeltenā krāsā. Uz galvas pakalnu mainām ir dzeltena sekste, kuras forma un novietojums atkarībā no sugas ir atšķirīgs. Abi dzimumi izskatās vienādi, bet jauno putnu apspalvojums un knābis nav tik košs, arī sekstes ir mazākas vai nav attīstījušās. Visas sugas izskatās ļoti līdzīgas, tomēr katrai no tām ir savstarpēji izolēta izplatība. Visas pakalnu mainas ir nometnieki, tās sastopamas mežos un lauksaimniecības kultūrainavā. Tās ligzdo dobumos, un dējumā parasti ir 2—3 olas. Kā visi strazdu dzimtas putni, arī pakalnu mainas ir visēdājas un barojas ar kukaiņiem, augļiem un ziedu nektāru. Pakalnu mainas ir pazīstamas kā putni, kas spēj atdarināt cilvēku balsis un valodu. Valda uzskats, ka pakalnu mainas ir vistalantīgākie putni — balsu atdarinātāji. Pakalnu mainu ģints (Gracula) Engano pakalnu maina (Gracula enganensis) Indijas pakalnu maina (Gracula indica) Niasas pakalnu maina (Gracula robusta) Pakalnu maina (Gracula religiosa) Šrilankas pakalnu maina (Gracula ptilogenys) IOC World Bird List: Nuthatches, Wallcreeper, treecreepers, mockingbirds, starlings & oxpeckers, 2018 «Common Hill Myna». Arhivēts no oriģināla, laiks: 2018. gada 7. jūnijā. Skatīts: 2015. gada 16. novembrī. «Owning a Mynah». Arhivēts no oriģināla, laiks: 2015. gada 12. jūlijā. Skatīts: 2015. gada 15. novembrī. Putni dabā Beauty of Birds: Hill Mynas