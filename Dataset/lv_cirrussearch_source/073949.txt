Zalkšu dzegužpuķe (Orchis morio L., vai Anacamptis morio (L.) R.M.Bateman, Pridgeon & M.W.Chase) ir orhideju dzimtas suga. Latvijā tā ir ļoti reta, ierakstīta Latvijas Sarkanajā grāmatā 1. kategorijā. Daudzgadīgs, neliels, 7-30 cm augsts lakstaugs. Gumi veseli, gandrīz apaļi. Stublājs stāvs, augšdaļā ar tumšu nokrāsu, izņemot baltās formas. Lancetiskas, zilganzaļas bez plankumiem lapas sakārtotas rozetē. Stublāja augšdaļā lapas mazas, makstveidīgas. Ziedkopa diezgan īsa un skraja. Ziedi violeti vai retāk balti. Lūpa plata, violeta, nespēcīgi trīsdaivaina. Malējās daivas atliekušās. Pie lūpas pamata gaišs plankums, lūpas vidū violeti punkti. Piesis strups, aptuveni sēklotnes garumā. Auglis - stāva, iegarena pogaļa. Zied maijā un jūnija sākumā. Aug Eiropā, Ziemeļāfrikā un Dienvidrietumāzijā. Latvijā suga sasniedz areāla ziemeļaustrumu robežu. Aug sausās vai mēreni mitrās, ekstensīvi izmantojamās pļavās. Sugu apdraud augsnes rekultivēšana, mēslošana un atradņu aizaugšana ar krūmiem vai kokiem. Izplatība Werner Rothmaler: Exkursionsflora von Deutschland. Gefäßpflanzen: Kritischer Band. ISBN 3-8274-1496-2 Zigmas Gudžinskas, Mindaugas Ryla. Lietuvos gegužraibiniai (Orchidaceae). Vilnius 2006. ISBN 9986-662-28-1. Latvijasdaba.lv