Kongo beznagu ūdrs jeb Kamerūnas beznagu ūdrs (Aonyx capensis congicus) ir daļēji ūdenī dzīvojošs plēsējs, viena no Āfrikas beznagu ūdra pasugām. Kongo beznagu ūdrs ir sastopams Kongo Republikā, Kongo Demokrātiskajā Republikā, Kamerūnā un Gabonā, kā arī iespējams tas dzīvo Angolā, Burundi, Centrālāfrikas Republikā, Ekvatoriālajā Gvinejā, Ruandā un Ugandā. Tam patīk subtropu un tropu mitrie meži, purvi un palieņu pļavas, tas apmetas saldūdens dīķu, upju un avotu krastos, to var redzēt gan pie saldūdens gan sāļezeriem, jūras krastā un upju sazarotajās grīvās. Kongo beznagu ūdrs ir līdzīgs Kāpas beznagu ūdrim (Āfrikas beznagu ūdra nominālpasugai). Tā ķermenis ir slaids, garš un cilindrveidīgs. Tam ir īsas, spēcīgas kājas; priekšķepas ir īsākas par pakaļkājām. Atšķirībā no Kāpas beznagu ūdra tā priekšķepām nav pelplēves, bet pakaļkājām tikai līdz pusei no pirkstu garuma. Dažādi informācijas avoti sniedz dažādu informāciju par Kongo beznagu ūdra nagiem. Lioncrusher's Domain (angliski) raksta, ka tam uz visām ķepām ir nelieli nadziņi, bet IUCN Otter Specialist Group (angliski) raksta, ka priekšķepām nagu nav, bet pakaļkājām nelieli nagi ir uz trīs vidējiem pirkstiem. Kongo beznagu ūdram ir 5 pirksti, no kuriem neviens nav īkšķis. Atšķirībā no Kāpas beznagu ūdra zobi ir nedaudz savādāki, tie ir mazāki un asāki, vairāk piemēroti gaļas ēšanai. Arī galva ir smalkāk veidota, slaidāka, un kakls mazāk muskuļots. Kongo beznagu ūdrs tāpat kā Kāpas beznagu ūdrs ir liela auguma, tā kopējais ķermeņa garums ir apmēram 1,5 m, svars gandrīz 20 kg. Kažoks atšķirībā no Kāpas beznagu ūdra ir plānāks un ar īsāku apmatojumu. Krāsa tumši brūna ar kontrastaini gaišu pavēderi, krūtīm, pakakli un purna daļu. Uz galvas starp acīm un nāsīm tam ir melns apmatojums, kas ierāmēts ar baltu matojumu. Tā kā Kongo beznagu ūdra kažoks ir plānāks, tā ūsas ir mazāk attīstītas, priekšķepām nav peldplēves, zinātnieki uzskata, ka tas vairāk laika pavada uz sauszemes nekā ūdenī, salīdzinot ar citiem ūdriem. Tā zobi biologiem liek domāt, ka ūdri pamatā barojas ar sauszemes bezmugurkaulniekiem, kā sliekām, olām un vardēm, lai gan tāpat kā citi ūdri medī krabjus un vēžveidīgos. Par Kongo beznagu ūdra vairošanos un uzvedību nekas daudz nav zināms. Ir pieņemts, ka šie ūdri uzvedas līdzīgi Kāpas beznagu ūdriem. Aonyx congicus (Cameroon Clawless Otter)[novecojusi saite] Aonyx congicus (Congo Clawless Otter, Cameroon Clawless Otter, Small-clawed Otter, Small-toothed Clawless Otter, Zaire Clawless Otter)[novecojusi saite] IUCN OSG - Aonyx congicus «Arhivēta kopija». Arhivēts no oriģināla, laiks: 2009. gada 2. jūnijā. Skatīts: 2009. gada 8. novembrī. Kongo beznagu ūdra foto (ARKive) Kongo beznagu ūdra foto Arhivēts 2016. gada 4. martā, Wayback Machine vietnē. (Wildlife) Aonyx congicus Congo otter (Aonyx congicus)