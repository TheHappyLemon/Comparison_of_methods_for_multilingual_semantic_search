Edijs Brahmanis (dzimis 1983. gada 17. novembrī) ir latviešu hokejists, uzbrucējs. Pašlaik (2023) Brahmanis spēlē Latvijas čempionāta vienībā Rīgas "Prizma". Savu profesionālā spēlētāja karjeru Brahmanis uzsāka 1999. gadā, kad spēlēja Latvijas hokeja līgas klubā Rīgas "Prizma", kā arī aizvadīja 10 spēles HK Ogres "Essamika" rindās. 2000.—01. gada sezonā aizvadīja trīs spēles HK Rīgas 2000 sastāvā, lai gan līdz pat 2001.—02. gada sezonas beigām spēlēja "Prizmā". 2001.—02. gada sezonas noslēgumā Brahmanis devās uz Ziemeļameriku, kur spēlēja EJHL līgā. Turpat viņš uzsāka arī 2002.—03. gada sezonu, bet tad, pēc 24 aizvadītām spēlēm, atgriezās Latvijā, pievienojoties ASK/Zemgales rindām. No 2003. līdz 2005. gadam Brahmanis spēlēja ASK/Ogres rindās, 2004.—05. gada sezonā gūstot visvairāk vārtus Latvijas hokeja līgā. 2005.—06. gada sezonu Edijs aizvadīja Lielbritānijas klubā Bizonas "Basingstoke", bet 2006.-07. sezonā, spēlējot Latvijas hokeja līgas kluba HK Rīga 2000 sastāvā, kļuva par Latvijas čempionu. Sezonas izšķirošajā finālspēlē piedalījās kautiņā un saņēma diskvalifikāciju no Latvijas hokeja federācijas līdz 2007. gada 15. oktobrim. 2007.-08. sezonā Brahmanis atkal spēlēja ASK/Ogres rindās. 2008.-09. gada sezonu hokejists aizvadīja Baltkrievijas un Latvijas hokeja līgas klubā HK Liepājas Metalurgs, kļūstot par Latvijas čempionu. Viņš kļuva arī par Baltkrievijas Ekstralīgas labāko vārtu guvēju un trešo rezultatīvāko spēlētāju. Sezonas gaitā Brahmanis aizvadīja arī četras spēles KHL kluba Rīgas "Dinamo" rindās. 2011. gada vasarā hokejists pārcēlās uz Kazahstānu, pievienojties Karaghandi "Sary-Arka" rindām. Tās sastāvā hokejists izcīnīja Kazahstānas bronzas medaļas. 2012.—13. gada sezonu aizvadīja Temirtau "Arystan" rindās, taču tad pievienojās Baltkrievijas Ekstralīgas klubam HK Gomeļa. 2015. un 2016. gadā kļuva par līgas labāko vārtu guvēju. 2017.—18. gada sezonā bija Gomeļas komandas kapteinis. 2021. gadā Brahmanis Rīgas "Olimp" sastāvā kļuva par Latvijas čempionu. Latvijas izlases sastāvā viņš piedalījies divos Pasaules čempionātos junioriem un divos Pasaules čempionātos U-18 jauniešiem. Eliteprospects profils (angliski) Internet Hockey Database profils (angliski) Eurohockey profils (angliski)