Heili Arseno (Hayley Arceneaux, dzimusi 1991. gada 4. decembrī) ir ASV ārsta palīdze, kosmiskā tūriste. 2021. gadā viņa veica kosmisko lidojumu ar Inspiration4. Heili Arseno piedzima 1991. gada 4. decembrī Luiziānas štata Batonrūžā kadjēnu etniskās grupas ģimenē. Viņa bērnību pavadīja Svētās Frensisvillas pilsētā. Desmit gadu vecumā Arseno kreisās kājas celim tika diagnosticēta osteosarkoma (kaulu vēzis). Viņas ģimene vērsās Svētā Jūdas bērnu pētniecības slimnīcā Memfisā, lai viņa saņemtu ārstēšanu un aprūpi. Sekoja 12 ķīmijterapijas cikli, ekstremitāšu saglabāšanas operācijas ar ceļa nomaiņu un titāna stieņa ievietošanu viņas kreisā augšstilba kaulā. 2014. gadā Heili Arseno absolvēja sieviešu katoļu Svētā Jāzepa akadēmiju Batonrūžā, iegūstot spāņu valodas diplomu. Pašas pieredze viņu iedvesmoja palīdzēt citiem vēža slimniekiem, tāpēc Arseno iestājās Luiziānas Štata universitātē, kur 2016. gadā ieguva ārsta palīga diplomu. Pēc tam viņa strādāja Sv. Jūdas slimnīcā par ārsta palīgu, palīdzot leikēmijas un limfomas slimniekiem. 2021. gada sākumā uzņēmējs Džereds Aizekmens nopirka četras apkalpes locekļu vietas kosmosa kuģi Crew Dragon misijā Inspiration4, lai savāktu ziedojumus 100 miljonu ASV dolāru apmērā Svētā Jūdas bērnu pētniecības slimnīcai Memfisā bērnu vēža izpētei. Vienu apkalpes vietu viņš atvēlēja Sv. Jūdas slimnīcas pārstāvim, un par to kļuva Arseno. Heili Arseno kosmiskais lidojums sākās 2021. gada 16. septembrī, esot kosmosa kuģa Inspiration4 galvenajam mediķim. Kopā ar viņu kosmosā devās Džereds Aizekmens, Šāna Proktore un Kristofers Sembroski. Šis bija pirmais orbitālais lidojums, kurā visi kosmosa kuģa apkalpes dalībnieki bija neprofesionāli kosmonauti. Nolaižamais aparāts uz Zemes atgriezās 18. septembrī, autonomā lidojumā pavadot nepilnas trīs dienas. SpaceX announces first “free flyer” human spaceflight Eric Berger, arstechnica.com, 2021-02-02 Vikikrātuvē par šo tēmu ir pieejami multivides faili. Skatīt: Heili Arseno. Hayley Arceneaux, Baton Rouge native, to be first cancer survivor in space on SpaceX flight GEORGE MORRIS, theadvocate.com, (angliski) http://astronaut.ru/crossroad/573.htm astronaut.ru (krieviski)