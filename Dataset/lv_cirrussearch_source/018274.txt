Landsat 5 (līdz startam zināms arī kā Landsat D' jeb Landsat D Prime), bija ASV Zemes novērošanas pavadonis. Tas tika palaists 1984. gada martā Pavadoni apkalpo NASA un ģeoloģiskais dienests United States Geological Survey (USGS). Landsat 5 ar 28 gadiem 10 mēnešiem ir visilgāk darbojies Zemes novērošanas pavadonis. Landsat 5 bija identisks Landsat 5 (Landsat D), kurš palaists 1982. gada jūlijā. To izgatavoja uzņēmums Fairchild. Landsat 5 būvēts uz Multi-Mission Modular Spacecraft (MMS) platformas bāzes. Pie tā pievienots instrumentu modulis, kurā uzstādīti instrumenti kopā ar misijai unikālajām apakšsistēmām: saules bateriju panelis, TDRS antena, platjoslas sakaru kanāla modulis, GPS sistēma. Instrumenti: Thematic Mapper (TM) — "slotas" tipa skeneris, kas uzņem multispektrālus Zemes virsmas attēlus; Multispectral Scanner (MSS) — multispektrālais skeneris ar augstāku izšķirtspēju nekā TM. Kosmiskā aparāta nominālais darbības ilgums bija plānots trīs gadiem, bet bija paredzēta iespēja to pagarināt, veicot nepieciešamos remontus ar Space Shuttle kosmoplānu. Orbitālie remonti pavadonim tā arī netika veikti, bet tā kā tas bija apgādāts ar papildu degvielu, tad Landsat 5 darbību bija iespējams nodrošināt daudz ilgākam laikam. Landsat D' tika palaists 1984. gada 1. martā 17:59:00 UTC ar nesējraķeti Delta 3920 no Vandenberga Gaisa spēku bāzes. Pēc veiksmīgās palaišanas to pārdēvēja par Landsat 5. No solārsinhronās orbītas 705 km augstumā tas spēja visu Zemi noskenēt 16 dienu laikā. Sākotnēji Landsat 5 apkalpoja NOAA. Pēc tam, kad ASV Kongress nolēma, ka Zemes novērošanas pavadoņi ir jāprivatizē, Landsat 5 tika nodots uzņēmumam Earth Observation Satellite Company (EOSAT). Laika gaitā Landsat 5 piedzīvoja virkni problēmu (zaudētas baterijas, zvaigžņu sensorus), bet speciālistiem izdevās nodrošināt instrumentu darbību. 1987. gadā sabojājās TDRS raidītājs un, tā kā pavadonim nebija datu ieraksta iespējas, nevarēja saņemt ārpus ASV teritorijas uzņemtos datus. Informācijas uztveršanai tika iesaistītas zemes stacijas citās valstīs. Kad 1993. gadā tika zaudēts Landsat 6, Landsat 5 nodrošināja datu nepārtrauktību līdz Landsat 7 palaišanai 1999. gadā. 1995. gadā tika izslēgts MSS instruments. 2011. gada novembrī TM instruments tika izslēgts, jo tā elektronika bija strauji degradējusies. Tā vietā atkal tika ieslēgts MSS. 2001. gada 1. jūlijā Landsat pavadoņu kontrole atgriezās federālās valdības rokās USGS un NASA pārziņā. 2012. gada decembrī USGS paziņoja, ka pavadonis tiks dekomisionēts 2013. gada sākumā, jo tam bija sabojājies rezerves žiroskops (tam ir trīs žiroskopi, no tiem vismaz divi vajadzīgi, lai kontrolētu pavadoņa stāvokli telpā).Landsat 5 pēdējos attēlus uzņēma 2013. gada 6. janvārī. Februārī NASA paziņoja, ka Ginesa rekordu grāmatā Landsat 5 ierakstīts kā "ilgāk darbojies Zemes novērošanas pavadonis" ar 28 gadiem 10 mēnešiem un ilgāk. Tika nolemts pavadoņa orbītu pazemināt, lai netraucētu citiem aktīvajiem pavadoņiem 705 km orbītā. 2013. gada 15. janvārī tika veikta dzinēju iedarbināšana. 23. janvārī manevrs tika turpināts; Landsat 5 orbīta pazemināta par 22,9 km. Landsat 5 Sets Guinness World Record For 'Longest Operating Earth Observation Satellite' Laura Betz, NASA's Goddard Space Flight Center, 2013-02-10 (angliski) About Landsat 5 Arhivēts 2009. gada 2. aprīlī, Wayback Machine vietnē. NASA GSFC (angliski) The Final Journey of Landsat 5: A Decommissioning Story Arhivēts 2013. gada 26. februārī, Wayback Machine vietnē. USGS Landsat 5 NASA vietnē Landsat USGS vietne Landsat.org Landsat 4, 5 Gunter Dirk Krebs (angliski)