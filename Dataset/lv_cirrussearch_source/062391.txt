Ādams H. Spīgels (angļu: Adam H. Spiegel; dzimis 1969. gada 22. oktobrī), pazīstams kā Spaiks Džonzs (Spike Jonze), ir amerikāņu aktieris, kinorežisors, scenārists, mūziķis un fotogrāfs. Džonzs savu karjeru sāka kā BMX braucēju un skeitbordistu fotogrāfs. Vēlāk veidojis vairākas īsfilmas par skeitbordingu, kā arī mūzikas video tādiem māksliniekiem kā Sonic Youth, R.E.M., Beastie Boys, Ween, Fatboy Slim, Daft Punk, Weezer, Bjorkai, Kanje Vestam un Arcade Fire. Savu kinokarjeru sācis ar filmu "Būt par Džonu Malkoviču" (1999) un turpinājis ar filmu "Adaptācija" (2002). Abām filmām scenārija autors ir Čārlijs Kaufmans. Par filmu "Adaptācija" Džonzs tika nominēts Amerikas Kinoakadēmijas balvai kategorijā "Labākais režisors". Bijis viens no MTV seriāla Jackass veidotājiem un izpildproducentiem. Džonzs vēlāk sāka veidot filmas, balstītas uz viņa paša scenārijiem, kā Where the Wild Things Are (2009) un "Viņa" (2013), par ko viņš saņēma Akadēmijas balvu kategorijā "Labākais oriģinālscenārijs", kā arī Zelta globusa balvu. Savas karjeras laikā bijis arī aktieris. Attēlojis vienu no galvenajām lomām Deivida Rasela filmā "Trīs karaļi" (1999). Attēlojis arī otrā plāna lomas Beneta Millera filmā "Naudas spēle" (2011) un Mārtina Skorsēzes filmā "Volstrītas vilks" (2013). Vikikrātuvē par šo tēmu ir pieejami multivides faili. Skatīt: Spaiks Džonzs. IMDb profils (angliski) AllMovie profils (angliski) Box Office Mojo profils (angliski)