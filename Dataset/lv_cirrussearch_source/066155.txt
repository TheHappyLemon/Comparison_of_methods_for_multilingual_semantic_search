Termopārneses druka ir digitālās drukas metode, kurā materiāls tiek uzklāts uz virsmas, izkausējot lentes pārklājumu, lai tas paliktu pielīmēts pie materiāla. Tas atšķiras no tiešās, termiskās drukāšanas, kuras procesā nav iesaistīta lente. Termopārnese ir populārs drukas process, ko īpaši izmanto identifikācijas uzlīmju drukāšanai. Tas ir pasaulē visplašāk izmantotais drukas process augstas kvalitātes svītrkodu un QR kodu drukāšanai. Termopārneses drukāšanu izgudroja korporācija SATO. Pasaulē pirmais termiskās pārneses etiķešu printeris SATO M-2311 tika izgatavots 1981. gadā. Termopārneses drukāšanas pamatā ir vaska kausēšana specializēta printera drukas galvās. Termopārnesē ir trīs galvenās sastāvdaļas: nepārvietojama drukas galviņa, ribons jeb lente un apdrukājamā virsma, kas parasti ir papīrs, plastmasa, kartons vai tekstilmateriāli. Kvalitatīva attēla izveidē būtiska ir termiski atbilstoša drukas galviņa apvienojumā ar lentes elektriskajām un lentes tintes reoloģiskajām īpašībām. Drukas galviņas ir pieejamas 203 dpi, 300 dpi un 600 dpi izšķirtspējai. Katrs punkts tiek adresēts patstāvīgi, un, kad punkts tiek elektroniski adresēts, tas uzreiz uzkarst līdz iepriekš iestatītai (regulējamai) temperatūrai. Uzkarsētais elements nekavējoties izkausē vaska vai sveķu bāzes tinti tajā lentes pusē, kas vērsta pret apdrukājamo virsmu. Virsma tiek vienmērīgi spiesta pie lentes, un izkausētā tinte pielīp pie apdrukājamā materiāla. Kad punkts “izslēdzas”, drukas galviņas elements nekavējoties atdziest un atbilstošā lentes daļa neatstāj nekādas pēdas uz virsmas. Apdrukātais materiāls ir pilnīgi sauss, un to var lietot nekavējoties. Krāsas pigmentu lentes ir pieejamas ruļļos. Tās uzstāda uz printera vārpstas vai ruļļa turētājā. Izmantoto lenti pārtin uz otru rulli. Kad visa lente ir izlietota, izlietotās lentes rullis tiek izmests. Termopārneses riboni ir pieejami ne vien melnā, bet arī citās krāsās. Principā ir iegūstama krāsaina apdruka, kaut gan kvalitāte ir zemāka par to, kādu iegūst ar tintes vai lāzerprinteriem. Šādus printerus izmanto iepakojuma un etiķešu industrijā, jo tie ir uzticami un izturīgi, pateicoties mazajam kustīgo daļu skaitam. Vasks ir neizturīgs pret berzi un nodilumu. Lai palielinātu izturību uz tādiem materiāliem kā polipropilēns vai poliesters, var izmantot vaska sveķu savienojumus un tikai sveķus. Tā sauktos “cietās tintes” jeb “fāzeru” printerus izstrādāja Tektronix un vēlāk arī Xerox (kas iegādājās Tektronix printeru nodaļu). Tādiem printeriem kā Xerox phaser 8400 tiek izmantoti 1 kubikcollu (16 kubikcentimetru) lieli taisnstūrveida cietas tintes bloki (līdzīgi sveču vaskam). Tintes bloki tiek izkausēti, un tinte tiek pārnesta uz rotējošu, ar eļļu pārklātu drukas cilindru, izmantojot pjezo tintes strūklas galviņu. No drukas cilindra attēls tiek pārnests uz papīru. Izdrukas īpašības ir līdzīgas iepriekš minētajām, taču šos printerus var konfigurēt tā, lai tie sniegtu ārkārtīgi augstas kvalitātes rezultātus, un tie ir daudz ekonomiskāki, jo tajos tiek izmantota tikai izdrukai nepieciešamā tinte, nevis viss lentes rullis. Uzturēšanas un tintes izmaksas ir salīdzināmas ar krāsu lāzerprinteriem, savukārt “gaidstāves” enerģijas patēriņš var būt ļoti liels — aptuveni 200 W. Microdry ir datordrukas sistēma, ko ir izstrādājusi Japānas kompānija Alps Electric. Tā ir vaska vai sveķu pārneses sistēma, kas izmanto atsevišķas krāsainas termolentes kasetnes un var drukāt krāsās, izmantojot ciāna, fuksīna, dzeltenas un melnas kasetnes. Ir iespējams izmantot arī tādas krāsas kā balts, metālisks sudrabs un metālisks zelts. Ir iespējams drukāt uz visdažādākā papīra un caurspīdīga materiāla. Daži MicroDry printeri var darboties arī krāsu sublimācijas režīmā, izmantojot īpašas kasetnes un papīru. Termopārneses printeru izmantošana rūpniecībā: Svītrkoda uzlīmes (jo ar termoprinteri drukātas uzlīmes parasti nekalpo ilgi) un apģērba etiķešu marķēšana (krekla izmērs utt.). Etiķešu printeri ar plastmasas, papīra un metāla etiķešu materiāliem. Svītrkoda printeri parasti ir 4, 6 vai 8 collu (100, 150 vai 200 mm) plati. Lielākā daļa ražotāju tagad ir standartizējušies uz šādiem izmēriem. «Company Profile». Sato Global. Skatīts: 2022. gada 15. septembris. Termoetiķetes, termoprinteri, to veidi un izmantošana