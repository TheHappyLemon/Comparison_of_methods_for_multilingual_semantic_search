Dzimumzīmes (latīņu: Naevi) ir iedzimti nepareizi attīstīti ādas audi vai asinsvadi. Dzimumzīmes var rasties jebkurā vecumā. Lielums un forma ļoti dažādi (lielākas dzimumzīmes sauc par dzimumplankumiem). Bērnam augot, sevišķi pubertātes laikā, dzimumzīmes var palielināties. Izšķir pigmenta dzimumzīmes un asinsvadu dzimumzīmes. Pigmenta dzimumzīmes atkarībā no pigmenta melanīna daudzuma var būt brūnganas vai brūnganmelnas, dažreiz arī koši zilas. Virspuse gluda vai grumbuļaina, nereti klāta matiņiem; konsistence mīksta. Pigmenta dzimumzīmes var būt plakanas, ādas līmenī vai arī mezgliņu veidā. Asinsvadu dzimumzīmes (angiomas) ir ādas asinsvadu veidojumi, parasti sārtā vai zilgansārtā krāsā. Nereti tās paceļas virs ādas; parasti atrodas sejā, bet var būt jebkurā ķermeņa daļā, arī gļotādā. Bālās (anēmiskās) dzimumzīmes veidojas, ja asinsvadi ādā nav pietiekami attīstīti. Ādai apsarkstot, šīs dzimumzīmes paliek bālas. Arī t.s. vecuma kārpas (keratomas) ir dzimumzīmes. Asinsvadu dzimumzīmes piededzina vai izoperē, savukārt pigmenta dzimumzīmes nedrīkst traumēt. Ja dzimumzīmes atrodas vietās, kur tās bieži ievaino (piemēram, uz sejas, bārdu dzenot) vai kairina ar apģērbu, kā arī ja dzimumzīmes sāk strauji paplašināties, apsarkt, vai niezēt, jākonsultējas ar onkologu. Populārā medicīnas enciklopēdija (latviski) Dzimumzīmju pārbaude (latviski)