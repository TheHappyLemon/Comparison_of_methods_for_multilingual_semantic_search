Timo Silds (igauņu: Timo Sild; dzimis 1988. gada 26. februārī Valgā) ir latviešu izcelsmes igauņu orientierists. Viņš ir pēdējo gadu Igaunijas izlases līderis, bijis Pasaules junioru čempions. Pasaules junioru čempionātos izcīnījis divas medaļas: zeltu 2006. gadā stafetē, kad čempionāts notika Lietuvā, un sudrabu garajā distancē 2008. gadā. Pasaules čempionātos pieaugušajiem līdz šim augstāko vietu ieguvis dzimtenē 2017. gadā Igaunijā (4. vieta stafetē), savukārt individuāli augstākais sasniegums ir 8. vieta vidējā distancē Siguldā 2018. gadā. Eiropas čempionātā augstākā vieta ir 8. vieta 2014. gadā Portugālē. Augstāko vietu Pasaules kausa kopvērtējumā (20.) izcīnījis 2014. gada sezonā. Pašlaik (2018) ieņem 14. vietu pasaules rangā vidējā/garajā distancē. 2008. gadā T. Silds uzvarēja lielākajās daudzdienu sacensībās O-Ringen starp sportistiem līdz 20 gadu vecumam. Lielākajās sacensībās T. Silds pārstāv Somijas klubu Delta, bet sacensībās, kas notiek Latvijā, — vietējo klubu OK Alūksne (līdz ar to visās Latvijas sacensībās T. Silds piedalās kā pilntiesīgs dalībnieks). Daudzreiz uzvarējis nozīmīgās sacensībās Latvijā, tostarp 2012. gada Baltijas čempionātā, kas notika Siguldā, un Latvijas čempionāta vidējā distancē Daugavpils apkārtnē. 2011. gada Latvijas čempionātā viņš uzvarēja gan vidējā, gan garajā distancē. T. Silda tēvs Sikstens Silds savulaik bija viens no spēcīgākajiem orientieristiem pasaulē, pirmais PSRS sportists, kurš bija Pasaules čempionāta medaļnieks. Viņa māte Sarmīte ir latviete. Arī Timo jaunākais brālis Lauri Silds ir orientierists, kurš arī bieži startē sacensībās Latvijā, pārstāvot OK Alūksne. T. Silds studē vēsturi Tartu universitātē. World Ranking profils (angliski) WorldofO profils (angliski)