Koordinātas: 6°06′10″S 105°25′23″E﻿ / ﻿6.10278°S 105.42306°E﻿ / -6.10278; 105.42306 Krakatau (indonēziešu: Krakatau) ir vulkāns Zunda šaurumā starp Javas un Sumatras salām Indonēzijā. Vulkāns ir ievērojams ar to, ka 1883. gada 26. augustā izvirduma laikā tas eksplodēja un izraisīja milzīgu cunami vilni. Kopējais cilvēku upuru skaits tiek lēsts ap 36,4 tūkstošiem. Tas bija viens no cilvēces pastāvēšanas laikā lielākajiem izvirdumiem. Izvirduma laikā tika iznīcināta aptuveni divas trešdaļas no vulkāniskās salas, kur atrodas Krakatau. Izvirduma izraisītais troksnis bija dzirdams līdz pat 5000 km attālumā no vulkāna. Vulkāni veidojas tad, ja Zemes garozas atverēs un plaisās izplūst sakusuši ieži, pelni un gāzes. Vulkānu darbību veicina litosfēras plātņu kustība paslīdot vienai zem otras vai attālinoties. Katru gadu pasaulē notiek apmēram 30 vulkānu izvirdumi, kaut arī darbīgo vulkānu ir daudzkārt vairāk — apmēram 500—800. Indonēzija var lepoties ar 129 vulkāniem, jo šīs valsts teritorijā notiek trīs tektonisko plātņu — Eirāzijas, Klusā okeāna un Austrālijas plātnes sadursme. Krakatau ir pazīstamākais Indonēzijas vulkāns, kura izvirdums noslaucīja no zemes virsas 165 ciematus un pilsētas, zinātnieki uzskata, ka vulkāna izvirdums sākās ar sprādzienu, kurš 1883. gadā satricināja visu Dienvidāzijas piekrasti, jo tā jauda 13 000 reižu pārsniegusi Hirosimas atombumbas jaudu. Krakatau izvirdums nenotika pēkšņi. Par to, ka vulkāns sācis darboties, sākumā vairākus mēnešus norādīja dūmi, par kuriem 1883. gadā ziņoja garām kuģojošie kuģi. Sākotnēji darbojās tikai viens vulkāna krāteris, kad šķidrā magma, nonākot kanālā, izplūda virszemē. Krakatau pieder stratovulkāniem, tie ir konusveida vulkāni ar vienu vai vairākiem krāteriem, kuros magma un gāzes ir zemes dzīlēs ieslēgtas ilgi un to apjoms un spiediens laika gaitā pieaug. Krakatau izvirdumā okeāna ūdens ieplūdis vulkāna magmas kanālā, izraisot milzīgu eksploziju. Izvirduma laikā melns dūmu un gāzu mākonis pacēlies aptuveni divdesmit piecu kilometru augstumā. Krakatau izvirdums izsauca milzīgu cunami, kas iznīcināja piekrastes ciematus, Zunda šaurums bija pieblīvēts ar pumeka un vulkānisko pelnu masām, bet 1930. gadā jau varēja novērot jaunas vulkāniskās salas pacelšanos virs jūras līmeņa. Šis vulkāna izvirdums ir otrs lielākais Indonēzijā līdz šim laikam (pats lielākais – Tamboras izvirdums 1815. gadā). Zinātnieki uzskata, ka kopš 1883. gada Krakatau ir iestājusies “depresija”, jo vulkāns ir daudz pierimušāks un mierīgāks. Tomēr daļa zinātnieku uzskata, ka tas ir tikai laika jautājums, kad vulkāns kļūs aktīvs, jo mēs nevaram paredzēt vulkānu izvirdumu brīžus. Enciklopēdija, ilustrēts uzziņu krājums, Zvaigzne ABC, 638. lpp. Ilustrētā zinātne, Lapsa L.Krakatau nav miris, 2012., nr.9. Vikikrātuvē par šo tēmu ir pieejami multivides faili. Skatīt: Krakatau. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)