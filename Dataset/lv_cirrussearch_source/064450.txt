Prost Grand Prix bija Formula 1 autosacīkšu komanda, kuru dibināja četrkārtējais Formula 1 čempions Alēns Prosts. Tā bija Ligier komandas pēctece. Pēc tās bankrota 2001. gadā Phoenix Finance mēģināja piedalīties aizņemot Prost vietu, tomēr tai tika liegta dalība.[nepieciešama atsauce] Pamatraksts: Ligier 1997. gada sākumā Alēns Prosts pabeidza Ligier iegādi un uzreiz pārsauca komandu par Prost. Komanda parakstīja dzinēju iegādes līgumu ar Peugeot, kas sākās 1998. gadā. Līdz tam viņi lietoja Mugen-Honda. Komandas pirmais numurs, Olivjē Panī, 1997. gadā vairākkārt kāpa uz pjedestāla, tomēr smagā avārijā Kanādas GP viņš guva vaļējus abu kāju lūzumus un izlaida lielāko daļu sezonas. Kopš tā laika viņš vairs tik ātri nebrauca. Jarno Trulli, Panī aizvietotājs, vairākās sacīkstēs bija tuvu pjedestāliem, tomēr atkārtot Panī sasniegumus viņam neizdevās. Šindži Nakano tikai divreiz sezonas gaitā finišēja punktos, tāpēc 1998. gadā par pilotiem kļuva Panī un Trulli. Nākamā sezona bija izgāšanās. Vienīgi Trulli 6. vieta Beļģijas GP atturēja komandu no palikšanas bez punktiem. Viņi ierindojās 9. vietā komandu kausā. 1999. gadā Panī divreiz bija sestais, bet Trulli vienreiz kāpa uz pjedestāla - haotiskajā Eiropas GP. Sezonas beigās Panī tika lūgts komandu pamest. Viņš kļuva par McLaren testpilotu. Trulli devās uz Jordan, par spīti līgumam ar Prost. 2000. gadā komandā brauca pieredzējušais Žans Alezī un debitants Niks Heidfelds. Neviens no viņiem nevarēja izcīnīt punktus. 2001. gadā komandai klājās vēl sliktāk. Gan Gauloises, gan Yahoo! beidza sponsorēt komandu un tai nācās meklēt alternatīvus sponsorus. Pirmajā sacīkstē uz starta stājās Alezī un Gastons Macakane, kurš piesaistīja sponsorus. Pēc četrām sacīkstēm Macakane tika patriekts un viņa vietā stājās Lučāno Burti, kurš tika atlaists no Jaguar. Ungārijā savu atgriešanos F1 pēc vienas sacīkstes pārtraukuma piedzīvoja Heincs Haralds Frencens, kuru atlaida no Jordan. Žans Alezī, kurš tobrīd palika bez darba, ieņēma vācieša vietu. Beļģijas GP Lučāno Burti piedzīvoja smagu avāriju un izlaida atlikušo sezonas daļu. Viņa vietā stājās čehs Tomāšs Enge. Starpsezonā komanda bankrotēja. Pamatraksts: Phoenix Finance Phoenix Finance mēģināja nopirkt komandu un to atdzīvināt. Tā pieteicās 2002. gada čempionātam ar vecu Prost šasiju un 1999. gada Arrows-Hart motoriem. Par pilotiem vajadzēja kļūt Gastonam Macakanem un Tarsu Markesam, tomēr FIA liedza komandai dalību. Tā mēģināja piedalīties arī 2003. gadā, tomēr nekas nemainījās.