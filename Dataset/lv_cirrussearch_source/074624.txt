Vitālijs Višņevskis (ukraiņu: Віталій Вікторович Вишневський; dzimis 1980. gada 18. martā) ir bijušais Ukrainā dzimis Krievijas hokejists, aizsargs. Karjeras laikā aizvadījis 552 spēles Nacionālajā hokeja līgā. Krievijas hokeja izlases sastāvā kļuvis par 2009. gada pasaules čempionu. No 1995. līdz 1999. gada Višņevskis spēlēja Jaroslavļas "Torpedo" rindās, aizvadot spēles gan Augstākajā, gan Pirmajā, gan 1998—99 sezonā arī Superlīgā. 1998. gadā viņu ar augsto 5. numuru draftēja NHL klubs Anahaimas "Mighty Ducks", kuras rindās Visņevskis spēlēja līdz pat 2006. gadam. 2004-05 NHL sezonas lokauta laikā Vitālijs spēlēja Krievijas Superlīgas kluba Voskresenskas "Himik" rindās. Pirms 2006—07 sezonas Višņevskis tika aizmainīts uz citu NHL klubu — Atlantas "Thrashers", bet sezonas nogalē, pēc 52 "Thrashers" rindās aizvadītām spēlēm, viņš nonāca Našvilas "Predators". 2007—08 sezonu Višņevskis aizvadīja Ņūdžersijas "Devils" rindās. 2008. gada vasarā Vitālijs atgriezās Krievijā, aizvadot divas sezonas Jaroslavļas "Lokomotiv" sastāvā. No 2010. līdz 2012. gadam spēlēja Sanktpēterburgas SKA rindās, taču tad atgriezās "Lokomotiv", tās sastāvā spēlējot no 2012. līdz pat 2015. gadam. 2015. gada septembrī uz pārbaudes laiku pievienojās NHL klubam Anahaimas "Ducks", taču vietu tā rindās neizcīnīja. Turpmākās divas sezonas Višņevskis izlaida, taču 2017.—18. gada sezonu aizvadīja Čerepovecas "Severstal" rindās, pēc tās noslēdzot karjeru. Krievijas izlases rindās Višņevskis spēlējis trijos Pasaules čempionātos, 2004. gada Pasaules kausa izcīņā, kā arī 2006. gada olimpiskajās spēlēs. 2009. gada Pasaules čempionātā viņš izcīnīja zelta medaļas. Junioru vecumā viņš spēlēja arī divos Eiropas čempionātos U18 jauniešiem, kā arī 1999. gada Pasaules U20 čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)