Galds ir mēbele, ko veido plakana virsma, kas balstās uz kājām vai pamatnes. Galdu bieži vien izgatavo tādā augstumā, lai pie tā būtu ērti sēdēt un ēst vai strādāt. Vienus no pirmajiem galdiem lietoja senie ēģiptieši. Tie bija akmens vai metāla platformas uz kurām novietoja dažādas lietas, lai tās nebūtu jāliek uz grīdas vai zemes. Ēdiens tika novietots lielās bļodās uz pjedestāla ēšanai. Ēģiptieši arī izmantoja dažādus nelielus galdiņus un galda spēļu laukumus. Arī ķīnieši ļoti agri sāka lietot galdus, ko izmantoja rakstīšanai un gleznošanai. Grieķi un romieši galdus izmantoja biežāk, īpaši ēšanai, tomēr grieķi savus galdus pēc ēšanas novietoja zem gultas. Galdi tika veidoti no marmora vai koka ar metālu (parasti ar bronzas vai sudraba sakausējuma). Vēlāk sāka veidot lielākus taisnstūrveida galdus no atsevišķām platformām un balstiem. Romieši arī sāka veidot lielus, pusapaļus galdus. Viduslaiku mēbeles nav tik labi pazīstamas kā iepriekšējo vai vēlāko periodu mēbeles. Austrumromas impērijā galdus gatavoja no koka vai metāla, parasti ar četrām kājām, kuras savienoja krustenisks balsts.