Džons Arturs Litgovs (angļu: John Arthur Lithgow; dzimis 1945. gada 19. oktobrī Ročesterā, Ņujorkas štatā, ASV) ir amerikāņu kino, televīzijas un teātra aktieris un dziedātājs. Litgovs karjeras laikā saņēmis daudz apbalvojumus, ieskaitot divas Zelta globusa balvas, sešas Emmy balvas, trīs Ekrāna aktieru ģildes balvas, divas Tony balvas un četras Grammy balvas. Divreiz arī nominēts Amerikas Kinoakadēmijas balvai. Viņš ir iekļauts Amerikas Teātra slavas zālē un ir saņēmis zvaigzni Holivudas Slavas alejā. Litgovs studēja Hārvarda Universitātē, bet pēcāk, saņemot stipendiju no Londonas Mūzikas un Dramturģijas Akadēmijas, sāka studēt Londonā. Litgovs atpazīstams ar savām lomām filmās "Garpa pasaule" un "Maiguma valoda" (par kurām nominēts Amerikas Kinoakadēmijas balvai kā labākais aktieris otrā plāna lomā), kā arī ar lomām TV seriālos "Trešā planēta no Saules" (3rd Rock from the Sun) un "Kronis" (Vinstona Čērčila lomā). Piedalījies arī tādās filmās kā "Viss šis džezs" (All That Jazz, 1979), Blow Out (1981), "Brīvie" (Footloose, 1984), "Pelikānu lieta" (1993), "Klinšu kāpējs" (1993), Kinsey (2004), "Šopaholiķes atzīšanās" (2009), "Garais gads" (2010), "Pērtiķu planētas sākotne" (2011), "Starp zvaigznēm" (2014), "Grāmatvedis" (2016), "Pirmklasīgās 3" (2017), Beatriz at Dinner (2017), "Skandāls" (2019), "Zvēru kapiņi" (2019), Sharper (2023) un "Ziedu mēness slepkavas" (2023). Vikikrātuvē par šo tēmu ir pieejami multivides faili. Skatīt: Džons Litgovs. IMDb profils (angliski) Internet Broadway Database profils (angliski) AllMovie profils (angliski)