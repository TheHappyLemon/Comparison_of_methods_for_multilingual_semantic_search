Look At Me: XXXTentacion ir 2022. gada ASV dokumentālā filma, kuras režisore ir Saba Folajana. Tajā galvenā uzmanība pievērsta repera un dziedātāja XXXTentacion dzīvei un nāvei. Filmas nosaukums ir aizgūts no viņa singla Look At Me!, kas padarīja reperi plašāk atpazīstamu. Filmas pirmizrāde notika South by Southwest filmu festivālā 2022. gada 15. martā, bet straumēšanas servisā Hulu pieejama kopš 2022. gada 26. maija. Par filmas izveidi pirmo reizi paziņoja 2019. gada 18. jūnijā, tieši vienu gadu kopš XXXTentacion slepkavības. Filmas izveide uzsākta jau 2017. gada aprīlī. Dokumentālajā filmā ir kadri no repera pēdējiem dzīves gadiem, kā arī daudzi viņa draugi un ģimenes locekļi, tostarp viņa māte Kleopatra Bernarda, draudzene Dženesisa Sančesa, bijusī draudzene Ženēva Ajala un labākais draugs un reperis Ski Mask The Slump God. Tajā ir iekļautas arī intervijas ar reperiem no XXXTentacion hiphopa kolektīva Members Only, piemēram, Bass Santana, Cooliecut un Kid Trunks. Pēc iznākšanas dokumentālā filma saņēma plašu kritiķu un fanu atzinību. Filmā apskatīti gan pozitīvie, gan pretrunīgie XXXTentacion dzīves un mantojuma aspekti. Filmā redzamas XXXTentacion bijušās draudzenes Ženēvas Ajalas pirmās intervijas, kura 2016. gadā viņu apsūdzēja par vardarbību ģimenē. XXXTentacion nāves brīdī gaidīja tiesas prāvu par Ajalas izvirzītajām apsūdzībām, kura pirmo reizi dokumentālajā filmā atklāj, ka nevēlējās, lai XXXTentacion nonāk cietumā, sakot, ka viņa "neapzinājās, ka tas viss tā sagrūs viņam virsū." Filmā ir tikšanās ar XXXTentacion māti Kleopatru Bernardu un Ajalu, kurā Bernāra saka, ka tic Ajalas apsūdzībām, komentējot: "Džasejs kļūdījās savā rīcībā. Tam nav attaisnojuma un punkts. Bet es tikai vēlos, lai pasaule zina, ka viņš vairs nav tas pats cilvēks, tomēr pagātne joprojām ir daļa no viņa stāsta." Bernarda norāda, ka pēc viņas domām XXXTentacion galu galā būtu publiski atvainojies Ajalai, taču: "Viņam vienkārši nebija iespējas." Ajala komentēja, ka "ir kļuvis daudz vieglāk, zinot, ka [XXXTentacion] ģimene uz viņu nedusmojas." Komentējot filmu, režisore Saba Folajana sacīja: "Mēs jūtam, ka esam pārāk agri zaudējuši Džaseju, un labākais, ko varam darīt, ir atrast veidu, kā mācīties no viņa dzīves un mēģināt turpināt viņa misiju." Pamatraksts: Look at Me: The Album 2022. gada 23. maijā XXXTentacion Instagram kontā paziņoja, ka kopā ar dokumentālo filmu izdos arī kompilācijas albumu ar nosaukumu Look at Me: The Album. Albumu izdeva 2022. gada 10. jūnijā, bet pirms tā izdeva singlu True Love ar Kanje Vesta piedalīšanos. Albums sadalīts divās daļās, un tajā iekļautas dziesmas, kas jau iepriekš izdotas — vai nu iepriekšējos albumos, vai ekskluzīvi vietnē SoundCloud. XXXTentacion (arhīva kadri) Ženēva Ajala, bijusī draudzene Bass Santana, draugs Kleopatra Bernarda, māte Cooliecut, draugs Džons Kaningems, mūzikas producents Kid Trunks, draugs Dženesisa Sančesa, draudzene Ski Mask The Slump God, labākais draugs Solomona Sobande, vadītāja In His Own Words: XXXTentacion IMDb profils (angliski)