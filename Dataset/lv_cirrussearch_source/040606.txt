Vecā Upsāla (Gamla Uppsala) ir ciems Upsālas lēnē dažus kilometrus uz ziemeļiem no mūsdienu Upsālas. Tā ir sena zviedru svētvieta un tautas sapulču (tingu) sanākšanas vieta. Ādams no Brēmenes rakstīja, ka šeit atradās Upsālas templis – zviedru galvenā svētvieta. Arī pirmie droši zināmie Zviedrijas karaļi bija no Upsālas dinastijas. Pēc kristietības ieviešanas Zviedrijā Upsālas templis kādu laiku vēl pastāvēja, tomēr 11. gadsimtā karalis Inge Vecākais to nopostīja. Lai uzvarētu pagānismu, Upsāla tika pārveidota par Zviedrijas baznīcas galveno centru – 1164. gadā tika radīta Upsālas arhibīskapija.