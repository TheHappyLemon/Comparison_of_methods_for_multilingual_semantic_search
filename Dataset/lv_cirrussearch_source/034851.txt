Domeniko Modunjo (itāļu: Domenico Modugno; dzimis 1928. gada 9. janvāris, miris 1994. gada 6. augusts) bija itāļu dziedātājs, dziesmu autors, aktieris un ģitārists, ieguvis divas Grammy balvas. Vēlākā dzīves posmā bijis Itālijas parlamenta loceklis. Kļuva plaši pazīstams ar 1958. gadā sarakstīto dziesmu Nel blu dipinto di blu (Volare), kas ieguva trešo vietu 1958. gada Eirovīzijas dziesmu konkursā, kā arī ieguva starptautiski atzīta hīta statusu. Modunjo tiek uzskatīts par pirmo itāļu dziesmu autoru-izpildītāju, kurš pats gan rakstīja, gan izpildīja savas dziesmas. Domeniko Modunjo piedzima 1928. gada 9. janvārī nelielā pilsētā Polinjano-a-Mare, Apūlijā, Itālijas dienvidos. Viņš bija ceturtais, jaunākais bērns municipālās policijas virsnieka ģimenē. Kad Modunjo bija 9 gadi, ģimene pārcēlās uz Sanpjetro-Vernotiko Brindizi provincē. Tur viņš mācījās pamatskolā, bet pēc tam vidusskolā Lečes pilsētā. Jau kopš bērnības Modunjo vēlējās kļut par aktieri, un 1951. gadā, pēc militārā dienesta beigām, iestājās aktiermākslas skolā. No 1951. gada Modunjo sāka piedalīties kinofilmās, tēlojot nelielas lomas, kā arī rakstīja un izpildīja dziesmas. 1957. gadā Modunjo guva ievērību ar dziesmu Lazzarella, kas ieguva otro vietu neapoliešu dziesmu festivālā. Vislielāko popularitāti Modunjo ieguva ar dziesmu Nel blu dipinto di blu, ko viņš sarakstīja kopā ar Franko Migliači. Šī dziesma uzvarēja Sanremo mūzikas festivālā. Kā Itālijas pārstāvis Domeniko Modunjo izpildīja šo dziesmu 1958. gada Eirovīzijas dziesmu konkursā, iegūstot trešo vietu. Dziesma kļuva pazīstama daudzās pasaules valstīs arī ASV. 1959. gadā dziesma tika apbalvota ar divām Grammy balvām — "Gada dziesma" un "Gada ieraksts". Tika pārdoti vairāk nekā 22 miljoni dziesmas ierakstu. Turpmākajos gados sekoja vēl citas populāras dziesmas, kā arī veiksmīga piedalīšanās festivālos. Modunjo dziesmas vēl vairākas reizes uzvarēja Sanremo mūzikas festivālā — dziesmas Piove (Ciao, ciao bambina) (1959), Addio... addio... (1962), Dio, come ti amo (1966). Modunjo turpināja arī kinoaktiera karjeru, piedaloties 44 filmās. Starp tām ir 1960. gadā uzņemtā komēdija Appuntamento a Ischia. Bijis arī režisors un producents muzikālai filmai Tutto è musica (1963). 1984. gadā Modunjo cieta no insulta, kļuva daļēji paralizēts, tomēr spēja rehabilitēties. 1986. gadā Modunjo uzsāka aktīvu sabiedrisko darbību, iestājās par tiesībām cilvēkiem ar kustību traucējumiem. 1987. gada jūlijā viņš tika ievēlēts Itālijas parlamenta Deputātu palātā (1987—1990), bet 1990. gadā viņu ievēlēja Republikas senātā (1990—1992). Dzīves pēdējos gados Modunjo atgriezās pie dziesmu rakstīšanas, sniedza vairākus koncertus. No 1955. gada līdz pat nāvei 1994. gadā Modunjo sieva bija aktrise un dziedātāja Franka Gandolfi. Modunjo nomira no sirdstriekas 66 gadu vecumā Lampedūzā savā mājā pie jūras. «Biografia». sito ufficiale di Domenico Modugno. Oficiālā mājaslapa (itāliski) ДОМЕНИКО МОДУНЬО, российский фан-сайт Arhivēts 2016. gada 31. oktobrī, Wayback Machine vietnē. (krieviski) IMDb profils (angliski) Internet Broadway Database profils (angliski) AllMovie profils (angliski)