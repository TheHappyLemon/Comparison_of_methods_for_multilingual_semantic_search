Eizenaha (vācu: Eisenach) ir viena no Vācijas pilsētām, kas atrodas Tīringenes federālās zemes rietumos, tās kopējā platība ir 103,84 km2, iedzīvotāju skaits — 41 tūkstotis. Hronikās Eizenaha pirmo reizi minēta 1180. gadā. Tās vēsture ir cieši saistīta ar Vartburgas pili, kas ilgstoši bija viens no reģiona centriem, saskaņā ar leģendām pils šeit pastāv jau no 1067. gada. Pilī un tās apkārtnē norisinājusies daļa no Tannheizera leģendā aprakstītajiem notikumiem. Ar Frīdriha Gudrā atbalstu Mārtiņš Luters, apmeties minētajā pilī, pirmais iztulkoja Bībeli vācu valodā. Tādēļ Eizenahu pieskaita tā sauktajām Lutera pilsētām. Eizenaha ir arī Johana Sebastiāna Baha dzimtā pilsēta. Mūsdienās pilsētā bāzējas autobūves un elektrotehnikas — Opel, Robert Bosch rūpnīcas, vēsturiski — 1896. gadā Eizenahā tika nodibināts autobūves uzņēmums Automobilwerk Eisenach, kas šeit ražoja automašīnas līdz pat VDR pastāvēšanas beigām. Pilsētā atrodas dzelzceļa stacija. Eizenahā darbojas Tīringenes etnogrāfijas, mūziķu — Johana Sebastiāna Baha, Riharda Vāgnera, Riharda Reitera, autobūves un citi muzeji. Kopš 1999. gada Vartburgas pils ir iekļauta UNESCO Pasaules mantojuma sarakstā. 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Eizenaha. Encyclopædia Britannica raksts (angliski) Brockhaus Enzyklopädie raksts (vāciski)