Georgs Otss (igauņu: Georg Ots; dzimis 1920. gada 21. martā Petrogradā, miris 1975. gada 5. septembrī Tallinā) bija igauņu operdziedātājs, baritons. Padomju Savienībā guva ievērību arī kā estrādes dziesmu izpildītājs un kinoaktieris. Georgs Otss piedzima Igaunijas operdziedātāja, tenora Karla Otsa (1882—1961) ģimenē. Jau 10–12 gadu vecumā Georgs zēnu kora sastāvā piedalījās operas izrādēs. 1938. gadā Otss absolvēja franču liceju. Otss nodarbojās arī ar sportu, 1939. gadā kļuva par Igaunijas čempionu peldēšanā 1500 m distancē, bet 1940. gadā – 4 x 200 m stafetē peldēšanā brīvajā stilā. Pabeidza kara skolu Tallinā ar virsnieka pakāpi. 1940. gadā iestājās Tallinas Tehniskajā institūtā, gadu studēja arhitektūru. Pēc Vērmahta iebrukuma Igaunijā 1941. gadā Otsu mobilizēja Sarkanajā armijā un evakuēja uz Ļeņingradu ar kuģi. 18. augustā netālu no Hoglandes kuģī trāpīja vāciešu bumba. Otsu uzņēma mīnu traleris. 1942. gada janvārī viņu norīkoja uz karaspēka daļu par prettanku vada komandieri. Pēc tam Otsu uzaicināja darboties Igaunijas kultūras centrā, kas bija nodibināts Jaroslavļā. 1944. gadā sāka dziedāt korī Igaunijas nacionālajā teātrī Tallinā, debitēja arī kā solists. 1951. gadā absolvēja Tallinas konservatoriju. Otss kļuva par vienu no iemīļotākajiem igauņu operdziedātājiem, dziedāja nozīmīgas lomas gan Tallinā, gan citos operteātros, tai skaitā arī Maskavas Lielajā teātrī. Otss dziedāja sešās valodās, kuras viņš arī brīvi pārvaldīja, – igauņu, krievu, somu, vācu, itāļu un franču valodā. Lielu popularitāti ieguva arī Otsa kinolomas. Otss atveidojis galveno lomu Imres Kalmana operetes "Cirka princese" ekranizācijā filmā "Misters Ikss" (Мистер Икс, 1958). Otss izpildīja Dēmona lomu pēc Mihaila Ļermontova darba motīviem veidotās Antona Rubinšteina operas ekranizācijā TV filmā "Dēmons" (Демон, 1960). Pēc Jāna Krosa vēsturiskā romāna veidotajā Igaunijas TV filmā Kolme katku vahel (1970) Otss atveidoja Baltazara Rusova lomu. 1972. gadā Otsam diagnosticēja smadzeņu audzēju. Viņam veica astoņas operācijas, tomēr viņš vēl turpināja strādāt. Otss nomira 1975. gadā 55 gadu vecumā. Staļina prēmija (1950, 1952) Igaunijas PSR Tautas mākslinieks (1956) PSRS Tautas mākslinieks (1960) PSRS Valsts prēmija (1968) 1975. gadā Otsa vārdā nosaukta Tallinas mūzikas skola. 1980. gadā tika uzbūvēts un Tallinas ostā pierakstīts kuģis, kam tika dots vārds "Georgs Otss". Par godu Otsam nosaukta 1977. gadā atklātā mazā planēta 3738 Ots. 2007. gadā igauņu režisors Pēteris Simms uzņēma biogrāfisku filmu par Otsa dzīvi "Georgs". «Георг Карлович Отс». patefon.knet.ru. Arhivēts no oriģināla, laiks: 2016. gada 5. martā. Skatīts: 2015. gada 15. novembrī. «Георг Отс — Биография». lichnosti.net. Arhivēts no oriģināla, laiks: 2015. gada 3. novembrī. Skatīts: 2015. gada 15. novembrī. «Georg Ots». last.fm. «Отс Георг Карлович». Чтобы Помнили. Arhivēts no oriģināla, laiks: 2016. gada 4. martā. Skatīts: 2015. gada 14. novembrī. «Georg Otsa nim Tallinna Muusikakool». otsakool.edu.ee. Arhivēts no oriģināla, laiks: 2015. gada 27. decembrī. Skatīts: 2015. gada 15. novembrī. «Георг Отс». fleetphoto.ru. «(3738) Ots». minorplanetcenter.net. Vikikrātuvē par šo tēmu ir pieejami multivides faili. Skatīt: Georgs Otss. Krievijas Lielās enciklopēdijas raksts (krieviski) Георг Отс (krieviski) Ots, Georg (angliski) IMDb profils (angliski) AllMovie profils (angliski)