"Inferno" (angļu: Inferno) ir 2016. gada ASV mākslas filma, veidota mistiska trillera žanrā. Filmas režisors ir Rons Hauards. Filma uzņemta pēc Dena Brauna tāda paša nosaukuma romāna motīviem. Šis ir sikvels filmām "Da Vinči kods" un "Eņģeļi un dēmoni", kā arī trešā filma Roberta Lengdona filmu sērijā. Filmā galveno, Roberta Lengdona lomu attēlo Toms Henkss. Citās lomās aktieri Felisita Džonsa, Omars Si, Sidse Babete Knudsena, Bens Fosters, Irfans Kāns. Hārvarda Universitātes simboloģijas profesors Roberts Lengdons atmostas no bezsamaņas Florences slimnīcā. Viņš daļēji zaudējis atmiņu, neko neatceras par divām pēdējām dienām, kā arī nezina, kā nokļuvis Florencē. Ārste Sjena Brūksa Lengdonam paskaidro, ka viņš ticis sašauts, ievainots galvā, tāpēc izveidojies īslaicīgs atmiņas zudums. Pēkšņi slimnīcā iebrūk bruņota sieviete (Konsorcija aģente Veijenta), kas cenšas Lengdonu nogalināt. Sjena palīdz Lengdonam izbēgt un aizved viņu uz savām mājām. Kad Lengdons nedaudz atguvies, viņš savu drēbju kabatā atrod cilindrisku priekšmetu, kas izrādās miniatūrs projektors (Faradeja rādītājs), kurš projicē Sandro Botičelli ilustrāciju "Elles karte" Dantes darbam "Dievišķā komēdija". Lengdons pamana, ka attēls tomēr precīzi neatbilst oriģinālam. Kāds veicis izmaiņas, tādējādi dodot norādes. Lengdons un Sjena pēc norādēm saprot, kas ir atstājis vēstījumu. Tas ir miljardieris Bērtrands Zobrists, kas bieži uzstājies ar lekcijām, kurās brīdināja ar pasaules pārapdzīvotību un vides izpostīšanu, aicinot veikt radikālus pasākumus cilvēces skaita ierobežošanai. Pēdējos gados Zobrists bija nozudis un izrādās, ka viņš strādājis pie vīrusa izveidošanas, kas spējīgs inficēt cilvēkus un strauji samazināt iedzīvotāju skaitu. Pirms pāris dienām Zobrists, bēgot no bruņotiem Pasaules Veselības organizācijas aģentiem, izdarījis pašnāvību, metoties zemē no kāda torņa Florencē. Tomēr vīrusu viņš paspējis novietot un tuvākā laikā tas tiks izplatīts. Turpmākā filmas gaitā notiek Zobrista atstāto norāžu atšifrēšana, vienlaikus cenšoties izvairīties no vajātājiem, kuru mērķi Lengdonam nav skaidri. Lengdonam nākas piedzīvot negaidītus pārsteigumus un nodevību, nav zināms, kādas ir katra intereses. Lengdons tomēr spēj atrast vietu Stambulā, kur novietots vīruss. Kopā ar savu jaunības gadu draudzeni, Pasaules Veselības organizācijas augsta līmeņa darbinieci Elizabeti Sinskiju, Lengdons novērš draudošo cilvēces katastrofu. Toms Henkss — Roberts Lengdons, Hārvarda Universitātes simboloģijas profesors Felisita Džonsa — Sjena Brūksa Omars Si — Kristofs Bušārs Bens Fosters — Bērtrands Zobrists Sidse Babete Knudsena — Elizabete Sinskija Irfans Kāns — Konsorcija vadītājs Ana Ularu — Konsorcija aģente Veijenta Džons Donahju — Ričards «Inferno». Box Office Mojo. IMDb profils (angliski) AllMovie profils (angliski) Turner Classic Movies profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)