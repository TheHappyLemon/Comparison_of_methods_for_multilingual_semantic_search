Trani ir vīrišķie medus bišu (Apis) saimes īpatņi. Bišu saimē bez traniem dzīvo arī darba bites un bišu māte. Atšķirībā no darba bitēm un mātes traniem nav dzeloņa. Trani attīstās no neapaugļotām olām. To attīstības cikls ir visgarākais, vairāk par bites attīstību lasīt rakstā par Eiropas medus biti (Apis mellifera). Trana masa ir ap 250 mg, apmēram divarpus reizes lielāka nekā darba bitei. Tranu vienīgais uzdevums ir apsēklot mātes. Vaislas gatavību trans sasniedz 8—14 dienās pēc iznākšanas no šūniņas. Saimē parasti ir vairāki simti tranu. Tas ir ievērojami vairāk, nekā vajadzīgs mātes apsēklošanai. Saimes īpašība izaudzēt daudz tranu garantē mātes satikšanos ar traniem izlidojuma laikā un drošu apsēklošanu. Trani mēdz pēcpusdienās izlidot no bišu ligzdas un pulcēties vienkopus tranu pulcēšanās vietās, kas atrodas gabaliņu prom no stropa. Šādas vietas meklē jaunās bišu mātes, lai tiktu apaugļotas. Trans, kas apaugļojis māti, tūlīt nobeidzas, pārējie dzīvo 2 līdz 3 mēnešus līdz rudenim. Veselīgās saimēs trani parasti parādās maijā. Ja saimē māte ir apsēklota, un nektāra ienesums izbeidzas, darba bites tranu perus iznīcina un parasti izdzen tranus no stropa. Saimēs ar neapsēklotām mātēm vai bezmātes saimēs traniem ļauj arī pārziemot. Pārziemojušie trani ir spējīgi apsēklot mātes. Pirmais solis biškopībā Bites Morphology and protein patterns of honey bee drone accessory glands National Honey board