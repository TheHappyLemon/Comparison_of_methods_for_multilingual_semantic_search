Vlastimils Horts (čehu: Vlastimil Hort; dzimis 1944. gada 12. februārī, Kladno) ir čehu izcelsmes Vācijas starptautiskais lielmeistars šahā (1965). Šahu sācis spēlēt 7 gadu vecumā. Divas reizes uzvarējis Čehoslovākijas junioru šaha čempionātos (1960, 1962). 1962. gadā FIDE piešķīrusi Hortam starptautiskā meistara (IM) nosaukumu, bet trīs gadus vēlāk viņš kļuvis par lielmeistaru (GM). Piecas reizes Horts kļuva par Čehoslovākijas čempionu šahā (1970, 1971, 1972, 1975, 1977, 1984). Ilgus gadus piedalījies Pasaules šaha čempiona nosaukuma ciklos. Pirmo reizi starpzonu turnīrā debitējis 1967. gadā, kad Susā (Tunisija) dalījis 6.-8. vietu. Papildturnīrā ar Semjuelu Reševski un Leonīdu Šteinu palicis otrais un nav iekļuvis pretendentu mačos. Arī divos nākamajos ciklos Horts spēlēja starpzonu turnīros (1970, 1973), taču nekvalificējās pretendentu mačiem. Tikai 1976. gadā Manilas starpzonu turnīrā Horts ieņem 3. vietu un iekļūst pretendentu skaitā. 1977. gada pretendentu maču ceturtdaļfinālā Horts tiekas ar Pasaules šaha eksčempionu Borisu Spaski. Lai gan Spaskis uzvarēja 3. partijā, tomēr Horts spēja revanšēties 10. partijā, un mačs pēc 12. partijām beidzas neizšķirti. Tika izspēlētas 2 papildus partijas, kas arī beidzās neizšķirti. Izšķirošā kļuva 15. partija, kurā Horts bija sasniedzis uzvarētu pozīciju, taču cīņas karstumā aizmirsa par šaha pulksteni un pārtērēja apdomas laiku. Mačs beidzās ar Spaska uzvaru 7½:8½. 1970. gadā piedalījies PSRS un pārējās pasaules mačā Belgradā, kur pie 4. galdiņa uzvarējis Ļevu Polugajevski ar 2½:1½ (+1, =3, -0). No 1960. līdz 1984. gadam 11 reizes pārstāvējis Čehoslovākiju Pasaules šaha olimpiādēs, kurās ieguvis sudraba medaļu komandu kopvērtējumā (1982), kā arī divas medaļas individuālajā vērtējumā - sudrabu (1972) un bronzu (1962). Trīs reizes spēlējis Čehoslovākijas izlases sastāvā Eiropas komandu šaha čempionātos (1961, 1970, 1980), kuros 1970. gadā ieguvis individuālo bronzas medaļu. Pēc starpzonu turnīrā 1985. gadā, kurā viņš ieņēma 6. vietu, Horts nolēma neatgriezties dzimtenē. Vēlāk viņš emigrēja uz Vāciju. Vācijā Horts kļuva par trīskārtēju valsts čempionu šahā (1987, 1989, 1991). Vācijas izlases sastāvā viņš 3 reizes piedalījās Pasaules šaha olimpiādēs (1988, 1990, 1992) un Eiropas komandu šaha čempionātos (1989, 1992). 1989. gadā Eiropas komandu šaha čempionātā Horts ieguva bronzas medaļu komandu kopvērtējumā. Pazīstams arī kā šaha teorētiķis un vairāku šaha grāmatu autors. Horts ir autors oriģinālai sistēmai, kas paredz balvu sadali, ja šaha turnīros vairāki dalībnieki iegūst vienādu punktu skaitu un dala vietas. Piemērs: turnīrā tiek dalīta 2.-4. vieta, un turnīra nolikums paredz sadalīt balvas pēc Horta sistēmas, turnīra nolikumā par 2. vietu ir paredzēta balva - 2000, par 3. vietu - 1500, par 4. vietu - 1300 (kopējā balvu summa par trim vietām ir 2000+1500+1300=4800), pirmajā solī visu balvu summa tiek sadalīta uz pusēm: 4800:2=2400, otrajā solī katras vietas atsevišķās balvas summa arī tiek sadalīta uz pusēm: 2000:2=1000, 1500:2=750 un 1300:2=650, trešajā solī visu balvu summas puse (iegūta pirmajā solī) tiek sadalīta trijās vienādās daļās katram spēlētājam: 2400:3=800, ceturtajā solī vienādas daļas summai tiek pievienota puse summas par katru atsevišķo vietu, un spēlētāji saņem: 2. vieta - 800+1000=1800, 3. vieta – 800+750=1550, 4. vieta – 800+650=1450, kopējā balvu summa Horta sistēmas pielietojumā paliek nemainīga: 1800+1550+1450=4800. Saskaņā ar Horta sistēmu augstāku un zemāku vietu dalītāju balvas tiek izlīdzinātas par labu zemākas vietas ieguvējam. Horta sistēma tiek bieži lietota šaha turnīru balvu sadalē. 1967 Sousse Interzonal Tournament 1970 Palma de Mallorca Interzonal Tournament 1973 Petropolis Interzonal Tournament 1976 Manila Interzonal Tournament «1976-78 Candidates Matches». Arhivēts no oriģināla, laiks: 2013. gada 25. septembrī. Skatīts: 2014. gada 14. martā. USSR vs Rest of the World: Belgrade 1970 "The Match of the Century" 1985 Tunis Interzonal Tournament Vlastimils Horts šahista profils vietnē fide.com Vlastimils Horts šahista profils vietnē chessgames.com Vlastimils Horts šahista profils vietnē 365chess.com Vlastimils Horts. Atjaunināts: 2014. gada 14. martā šahista profils vietnē chesstempo.com Vlastimils Horts šahista profils vietnē olimpbase.org (Pasaules šaha olimpiādes) Vlastimils Horts šahista profils vietnē olimpbase.org (Eiropas komandu šaha čempionāti) Vlastimils Horts šahista profils vietnē olimpbase.org (Pasaules studentu komandu šaha čempionāti) Vlastimils Horts šahista profils vietnē olimpbase.org (Eiropas klubu komandu šaha čempionāti)