Ivans Franko Kapelli (itāļu: Ivan Franco Capelli; dzimis 1963. gada 24. maijā, Milānā, Itālijā) ir itāļu sacīkšu pilots, zināms kā Formula 1 braucējs. F1 čempionātā viņš debitēja 1985. gada. Tagad viņš ir Itālijas televīzijas kanāla "Rai Uno" Formula 1 komentētājs. Kapelli sāka savu karjeru kartingu sacensībās 15 gadu vecumā. Četrus gadus vēlāk viņš pievienojās Itālijas F3 čempionātam. 1983. gadā viņš tur izcīnīja čempiona titulu. 1984. gadā Kapelli kļuva par Eiropas F3 čempionu. 1985. gadā itālis debitēja Eiropas F3000 un paralēli tam aizvadīja divas sacīkstes F1, pārstāvot Tyrrell komandu. Savā otrajā sacīkstē, Austrālijas Grand Prix, Kapelli ieguva 4. vietu. Kapelli netika piedāvāta pilna laika vieta F1 nākamajā sezonā, tāpēc viņš atgriezās devās uz starptautisko Formula 3000 čempionātu, kur kļuva par čempionu. Kapelli arī piedalījās ETCC un aizvadīja divas sacīkstes F1 ar AGS formulu. 1987. gadā Kapelli pievienojās March projektam, kuram viņš tika gatavots jau kopš iepriekšējā gada. Sezonā itālis guva tikai vienu punktu, tas notika Monako Grand Prix. 1988. gads bija veiksmīgāks. Kapelli ne tikai regulāri guva punktus, bet arī divreiz kāpa uz goda pjedestāla. Ar 17 punktiem viņš ierindojās 7. vietā kopvērtējumā. 1989. gadā komanda tika pārsaukta par Leyton House Racing īpašnieku maiņas dēļ. Formula bija ļoti neizturīga un itālim tikai divreiz izdevās pabeigt sacīksti. Abās reizēs Ivans Kapelli palika bez punktiem. 1990. gada formulai bija laba aerodinamika, tomēr tā bija zema un pilotiem bija grūti braukt bedrainās trasēs. Meksikas Grand Prix, kur trase bija nelīdzena, neviens no komandas pilotiem nespēja kvalificēties. Vienā no retajām reizēm, kad izdevās finišēt, Francijas Grand Prix, Kapelli kāpa uz goda pjedestāla otrā pakāpiena. Gadu vēlāk komanda pirmā sāka lietot Ilmor dzinējus (kurus vēlāk lietoja Sauber, McLaren un citas komandas). Tie gan nepalīdzēja tik ļoti, kā bija cerēts, un izdevās gūt tikai vienu punktu. Noslēdzošajās divās sezonas sacīkstēs Kapelli nepiedalījās, dodot vietu Karlam Vendlingeram. Komanda beidza pastāvēt pēc tam, kad tās vadītājs Akira Akagi tika arestēts saistībā ar Fuji Bank korupcijas skandālu, tomēr Kapelli jau bija parakstījis līgumu ar Scuderia Ferrari uz nākamo gadu. Kārtējo reizi neizturīga formula traucēja itālim sasniegt labus rezultātus; Kapelli guva tikai trīs punktus un ierindojās 13. vietā. Pēdējās divās sezonas sacīkstēs viņš nepiedalījās vājo rezultātu dēļ. 1993. gadā viņš aizvadīja divas sacīkstes ar Jordan, pirms pameta komandu. Tagad viņš ir Formula 1 komentētājs. Profils F1 Rejects mājaslapā (angliski)