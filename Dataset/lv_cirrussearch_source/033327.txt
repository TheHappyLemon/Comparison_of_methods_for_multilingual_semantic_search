Clash Royale ir 2016. gada MMO stratēģijas videospēle, ko veidojusi un publicējusi Supercell, videospēļu firma Helsinkos, Somijā. Spēlē iekļauti elementi no kāršu kolekcionēšanas, torņu aizsardzības un daudzspēlētāju tiešsaistes kauju spēlēm. 2016. gada 2. martā spēle tika laista klajā Android un iOS ierīcēm visā pasaulē, uzreiz gūstot lielus panākumus un kļūstot par vienu no visatpazīstamākājām tālruņu spēļu vēsturē, pelnot gandrīz 3 miljardu ASV dolāru. Spēlē Clash Royale spēlētāji tiek sadalīti atbilstoši to līmenim un arēnai. Visaugstākais iespējamais ir 14. līmenis, savukārt kopā spēlē ir divdesmit viena arēna, ieskaitot Treniņnometni (the Training Camp). Uzvar spēlētājs, kas iznīcina vairāk torņu nekā pretinieks vai iznīcina pretinieka "Karaļa torni", kas garantē tūlītēju trīs kroņu uzvaru. Katra torņa iznīcināšana dod vienu kroni. Spēles sākumā katram spēlētājam ir dotas 4 kārtis no kāršu komplekta, ko spēlētājs sakomplektē. Kārtis izspēlē, lai aizsargātos un uzbruktu. Lai izspēlētu kārtis, spēlētājam jāsakrāj noteikts skaits eliksīra, kas spēles gaitā nepārtraukti uzkrājas. Kad viena kārts ir izlikta, cita, jauna kārts no kāršu komplekta tiek pievienota tām, kas jau ir pieejamas. Spēlētāji atbloķē jaunas arēnas, sakrājot noteiktu skaitu kausu. Kausus var iegūt, uzvarot kaujās, tomēr tos var arī zaudēt, ja spēlētājs zaudē kaujā. Spēlētāji var paaugstināt savu līmeni, ziedojot vai uzlabojot kārtis. Līmeņa paaugstināšana palielina spēlētāja torņu dzīvības un spēku. Pieredzes punktu skaits, kas nepieciešams, lai paaugstinātu līmeni, ar katru līmeni palielinās. Clash Royale piedāvā spēlētājiem iespēju pirkt "dārgakmeņus" un "zeltu" spēļu veikalā, izmantojot īstu naudu. Tos var lietot, lai nopirktu kārtis vai lādes. Kad spēlētājs uzvar tiešsaistes kaujā, tas var iegūt lādi. Katra lādes veida atslēgšanai vajadzīgs noteikts laiks, sākot no 3 stundām līdz pat 24 stundām. Lai paātrinātu atslēgšanu, var izmantot dārgakmeņus. Lādēs var atrast kārtis, zeltu un dārgakmeņus. Atšķirīgos līmeņos lādēs var būt atšķirīgs kāršu skaits un veids. Kad spēlētājam ir noteikts viena veida kāršu skaits, tās var uzlabot, lai palielinātu spēku un dzīvības, kā arī citu statistiku. Spēlētājam vienlaikus var piederēt ne vairāk kā 4 lādes; lai atbrīvotu vietu citām lādēm, vecās nepieciešams atslēgt. Bezmaksas lādes spēlētājs saņem ik pēc 4 stundām. Vienu reizi dienā spēlētājam ir iespēja iegūt 10 kroņus, lai iegūtu Kroņa lādi. Gan Bezmaksas, gan Kroņa lādes atveras tūlītēji. Klana lāde ir līdzīga Kroņa lādei, tikai tajā kroņus krāj klans. Katra spēlētāja iegūtie kroņi tiek pieskaitīti kopējai lādei. 7 dienu laikā ir jāsasniedz pēc iespējas augstāka kārta. Kopumā ir 10 kārtas, pirmajā kārtā jāsasniedz 100 kroņu, otrajā - 150 utt. Izpildīto kārtu skaits ietekmē zelta un kāršu skaitu lādē. Spēlētāji var veidot klanus. Klana biedri var piedalītes "draudzības kaujās" pret citiem, kaujas rezultāts neietekmē kausus vai lādes. "Draudzības kaujas" klana biedri var skatīties gan tiešraidē, gan atkārtojumā, un dažkārt tās izmanto turnīru veidošanā. Klana biedri var arī ziedot vai prasīt kārtis cits citam, tā iegūstot pieredzi un nedaudz zelta. 2016. gada decembrī spēlē tika ieviesta klanu lāde. Lai to iegūtu, klana biedriem jāsavāc pēc iespējas vairāk kroņu. No 2017. gada marta Klana lāde ilgst 3 dienas nedēļas nogalē, turklāt nu tā notiek katru otro nedēļu. Tas tāpēc, ka parastā Klana lāde, kas notika katru nedēļu, tika aizvietota ar Klana kauju lādi. Divi spēlētāji no viena klana kopā cīnās pret diviem pretiniekiem no cita klana. Šīs lādes princips ir tāds pats kā Klana lādei, tikai kroņu vietā jāvāc uzvaras. Klana lāde nav pieejama 2018. gadā, bet spēlē ir klanu kari, kur 5 klani savā starpā cīnās. Klanu karos ir 2 dienas: Kolekcionēšanas diena un cīņu/kara diena. Kolekcionēšanas dienā klani krāj kārtis, no kurām saliek komplektu un ar to komplektu cīnās cīņas/kara dienā. Kolekcionēšanas dienā katram spēlētājam doti 3 uzbrukumi, lai cīnītos un iegūtu lādes, kurās ir kārtis. Jo vairāk būs uzvaru, jo vairāk būs kāršu. Cīņas/kara dienā ir 1 uzbrukums, bet 1 cilvēkam var tikt 2 uzbrukumi. Šajā dienā visi 5 klani cīnās, kuram vairāk uzvaru. Par uzvarām iegūst medaļas, kuram klanam to ir visvairāk, tas uzvar. Pirmā un otrā vieta iegūst trofejas, savukārt trešā, ceturtā un piektā vieta trofejas zaudē, bet ja medaļu skaits lielāks nekā trofeju zaudēšanas skaits, tad arī tam klanam pievieno trofejas. Ir 11 arēnas, kurās var spēlēt, balstoties uz kausu skaitu. Kārtis var iegūt, atslēdzot lādes, kamēr spēlētājs ir noteiktā arēnā. Pēc 4000 kausu sasniegšanas spēlētāji cīnās 12. arēnā, kura savukārt ir sadalīta līgās. Kopā spēlē ir 102 kārtis. Tās tiek iedalītas gan pēc to retuma, gan veida. Ir parastās kārtis, kas lādēs atrodamas gandrīz vienmēr. Retās kārtis ir grūtāk atrast nekā parastās. Diezgan reti gadās atrast episkās kārtis, savukārt leģendārās ir ļoti retas. Ir trīs kāršu veidi - Kaujinieks, Celtne un Burvestība. Kaujiniekus pārsvarā izmanto, lai nodarītu kaitējumu pretinieka torņiem, tomēr nereti tos pielieto arī aizsardzībā. Ir kaujinieki, kas koncentrējas tikai uz celtņu iznīcināšanu, savukārt citi uzbrūk gan celtnēm, gan kaujiniekiem. Daži spēj nodarīt kaitējumu tikai uz zemes esošajiem kaujiniekiem, bet ir arī tādi, kas dara kaitējumu ne tikai uz zemes, bet arī gaisā. Celtnes lielākoties izmanto aizsardzībā, piemēram, lai šaujot tās nodarītu kaitējumu pretinieka kaujiniekiem. Pastāv arī celtnes, kas ražo kaujiniekus. Vēl cita celtne - Eliksīra vācējs (Elixir Collector) papildina eliksīra krājumus. Burvestības tiek izmantotas kā uzbrukumā, tā aizsardzībā. Lielākā daļa burvestību bojā celtnes vai nodara kaitējumu kaujiniekiem. Bet ir arī īpatnējākas kārtis piemēram Sasaldēšana (Freeze) uz dažām sekundēm sasaldē gan kaujiniekus, gan celtnes noteiktā platībā. Niknums (Rage) paātrina kaujinieku un celtņu darbību un palielina kaitējumu citiem. Goblinu muca (Goblin barrel) aizsviež mucu ar gobliniem, kur to spēlētājs vēlas, bet Spogulis (Mirror) ļauj atkārtoti izlikt pēdējo izspēlēto kārti, vienīgi kārts spoguļa cena ir par vienu eliksīru augstāka nekā pašai kārtij. 2016. gada 4. janvārī spēle tika laista klajā iOS ierīcēm Kanādā, Honkongā, Austrālijā, Zviedrijā, Norvēģijā, Dānijā, Īslandē, Somijā un Jaunzēlandē. 2016. gada 16. februārī spēli laida klajā Android ierīcēm šajās pašās valstīs. 2016. gada 2. martā abu veidu ierīcēm notika laišana klajā visai pasaulei. https://www.pocketgamer.biz/interview/75689/how-supercell-continues-to-grow-multi-billion-dollar-hit-clash-royale-five-years-on/ Clash Royale mājaslapa