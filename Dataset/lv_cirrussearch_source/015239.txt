Skots Gomess (Scott Gomez; dzimis 1979. gada 23. decembrī) ir bijušais amerikāņu hokejists, centra uzbrucējs. Pēdējais klubs (2016) kurā Gomess spēlēja bijaNacionālās hokeja līgas klubs Otavas "Senators". Profesionāļa karjeru Gomess uzsāka 1999.—2000. gada sezonā, kad, spēlējot NHL kluba Ņūdžersijas "Devils" sastāvā un gūstot 70 punktus 82 spēlēs, sezonas izskaņā kā līgas labākais debitants saņēma Kaldera balvu, kā arī kopā ar komandu izcīnot Stenlija kausu. 2002.—03. gada sezonā Gomess kļuva jau par divkārtēju Stenlija kausa čempionu. 2004.—05. gada NHL sezonas lokauta laikā Gomess spēlēja ECHL, taču pēc sezonas noslēguma turpināja pārstāvēt "Devils" komandu. 2005.—06. gada sezona izvērtās par rezultatīvāko Gomesa līdzšinējā NHL karjerā, tajā atzīmējoties ar 84 punktiem. 2007. gada vasarā Gomess kā brīvais aģents pievienojās Ņujorkas "Rangers" sastāvam, taču pēc divām "Rangers" aizvadītām sezonām uzbrucējs tika aizmainīts uz Monreālas "Canadiens" vienību. Spēlējot "Canadiens" sastāvā, Gomesa rezultativitāte ļoti strauji kritās. Tās kulmināciju Gomess sasniedza, kad no 2011. gada 5. februāra līdz 2012. gada 9. februārim neguva nevienus pašus vārtus. 2012.—13. gada sezonā Gomess pievienojās Sanhosē "Sharks" rindām, bet 2013. gada 31. jūlijā noslēdza viena gada līgumu ar Floridas "Panthers". Gadu vēlāk Gomess atgriezās Ņūdžersijas "Devils" sastāvā. 2015.—16. gada sezonu uzsāka Sentluisas "Blues" rindās, taču sezonas gaitā tika aizmainīts uz Otavas "Senators". ASV hokeja izlases rindās spēlējis 2006. gada olimpisko spēļu turnīrā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)