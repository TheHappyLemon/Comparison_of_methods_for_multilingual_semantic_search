Mihails Tāls (krievu: Михаил Нехемьевич Таль, dzimis 1936. gada 9. novembrī Rīgā, miris 1992. gada 28. jūnijā Maskavā) bija Latvijas ebreju šahists, līdz 1991. gadam starptautiskās sacensībās pārstāvēja PSRS. Astotais pasaules čempions šahā (1960. — 1961.), seškārtējs PSRS čempions, starptautiskais lielmeistars kopš 1957. gada. Dzimis 1936. gada 9. novembrī Rīgā ārsta Nehemijas Tāla (1896—1957) un viņa sievas Idas ģimenē. Jau piecu gadu vecumā parādīja izcilas dotības matemātikā, spējot prātā reizināt trīsciparu skaitļus. Otrā pasaules kara laikā pēc Vērmahta iebrukuma 1941. gadā Tālu ģimene devās bēgļu gaitās uz Molotovas apgabalu Krievijā. Pēc kara viņš kopā ar vecākiem atgriezās Rīgā un apmetās nacionalizētā dzīvoklī Gorkija ielā 34. Mācījās Rīgas 22. vidusskolā, līdztekus apmeklēja šaha pulciņu Rīgas pionieru pilī, kur viņa pedagogs bija Jānis Krūzkops. Nozīmīga bija Mihaila Tāla sadarbība ar šaha treneri Aleksandru Koblencu, sākot ar 1949. gadu. Mācības skolā Mihails pabeidza paātrinātā kārtā — viena gada laikā absolvējot divas klases. 1950. gadā Mihails Tāls kļuva par Latvijas PSR šaha jauniešu izlases dalībnieku, bet 1954. gadā, 17 gadu vecumā, kļuva par republikas čempionu un ieguva PSRS sporta meistara nosaukumu. 1959. gadā Tāls veiksmīgi piedalījās pasaules čempionāta kandidātu turnīrā un 1960. gadā triumfēja, uzvarot Mihailu Botviņņiku ar rezultātu 12,5 pret 8,5, un 24 gadu vecumā kļūstot par tajā brīdī jaunāko pasaules čempionu šahā. M.Tāls bija astotais pasaules čempions šahā un savu titulu noturēja līdz 1961. gadam, kad Botviņņiks atspēlējās revanša mačā ar rezultātu 8 pret 13. 1960.—1970. gadā bija žurnāla "Šahs" galvenais redaktors. Mihails Tāls bija seškārtējs PSRS čempions, starptautiskais lielmeistars kopš 1957. gada. Tāls bija pirmais neoficiālā titula ieguvējs — pasaules čempions ātrspēlē (zibens turnīrā) — 1988. gadā. 44 reizes Tāls bija starptautisku turnīru uzvarētājs. Laikā no 1958. līdz 1982. gadam spēlējot 101 partiju augsta līmeņa turnīros Mihails Tāls guvis rekordlielu uzvaru koeficientu - 81,18%. Pārstāvot PSRS komandu Tāls vienmēr deva vislielāko ieguldījumu komandas uzvarās. 1992. gada maija sākumā Tāls piedalījās turnīrā Barselonā, kur veselības stāvokļa dēļ ierindojās turnīra tabulas apakšā. 28. maijā Tāls ieņēma 3. vietu Maskavas ātrspēles turnīrā un neilgi pēc tam tika ievietots vienā no Maskavas slimnīcām. Miris 1992. gada 28. jūnijā Maskavas 15. slimnīcā no iekšējo orgānu asiņošanas. Apglabāts Jaunajos Ebreju kapos Šmerlī, Rīgā. Tālam kopš dzimšanas labajai rokai bija tikai trīs pirksti, bet tas netraucēja spēlēt klavieres un aizrauties ar galda tenisu. Mihailam Tālam kopš bērnības bija problēmas ar nierēm. Aktīva smēķēšana un alkohola lietošana veselību tikai pasliktināja. Vēlākajos gados veselības problēmas atstāja lielu negatīvu iespaidu arī uz spēles rezultātiem. Mihails Tāls bija precējies trīs reizes. No pirmās laulības viņam bija dēls, kurš vēlāk apguvis ārsta profesiju un pārcēlies uz dzīvi Izraēlā. No pēdējās laulības Tālam bija meita Žanna. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Ebreju enciklopēdijas Austrumeiropā raksts (angliski) Enciklopēdijas Krugosvet raksts (krieviski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules šaha olimpiāde) (angliski) Šahista profils olimpbase.org mājaslapā (Eiropas komandu šaha čempionāts) (angliski) Šahista profils olimpbase.org mājaslapā (Pasaules studentu komandu šaha čempionāts) (angliski) M. Tāla biogrāfija Latvijas šaha portālā M. Tāls Шахматная Лига mājas lapā (krieviski)