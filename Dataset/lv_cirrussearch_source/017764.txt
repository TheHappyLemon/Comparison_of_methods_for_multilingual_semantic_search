GeoWorks bija ASV uzņēmums, kas nodarbojās ar programmatūras izstrādi. Dibināts 1983. gadā. Beidzis darbību 2000. gadu sākumā. Plašāk pazīstams ar operētājsistēmu GEOS. Bez tam uzņēmums izveidoja arī citas programmas, piemēram GeoWrite, GeoPaint, GeoCalc, GeoFile, Printmaster . 1983. gadā datorinženieris Braiens Douertijs (Brian Dougherty), kas pirms tam bija darbojies videospēļu biznesā, dibināja uzņēmumu The Softworks. Mērķis bija izveidot datorsistēmu Sky Tray, kuru iebūvētu lidmašīnas sēdekļu atzveltnēs. Datori ar 8 bitu procesoru MOS 6502 būtu apgādāti ar šķidro kristālu displeju un membrānas tastatūru. The Softworks izstrādāja operētājsistēmu šiem datoriem. Sky Tray projekts tomēr netika realizēts, jo aviācijā sākās izmaksu griešana. Douertijs meklēja iespējas, kur izmantot izstrādāto programmatūru. Tika atrasts, ka Sky Tray izmantotais procesors MOS 6502 ir savietojams ar MOS 6510, kuru izmantoto populārajā mājas datorā Commodore 64 (C64), bet kuram trūka ērtas operētājsistēmas. Viņi savu izstrādāto operētājsistēmu sāka pielāgot datoram Commodore 64. 1985. gadā uzņēmums pārdēvēts par Berkeley Softworks. 1986. gadā datoram Commodore 64 izlaista operētājsistēma GEOS, kurai bija grafiskā lietotāja saskarne. Kad 1986. gadā Commodore izlaida modifikāciju Commodore 64C, to bieži apgādāja ar GEOS operētājsistēmu. Ar cenu 100 USD par 64C ar Berkeley Softworks operētājsistēmu GEOS izplatījās ļoti strauji salīdzinājumā ar MS-DOS personālajiem datoriem, kuri maksāja vismaz 2000 USD plus 99 USD par Windows 1.0. Vēlāk tika izstrādāta arī GEOS versija datoriem Commodore 128 un Apple II. GEOS kļuva par otro pārdotāko grafisko operētājsistēma pēc MacOS un par trešo pārdotāko operētājsistēma pēc MS-DOS un MacOS. 1990. gadā uzņēmums nosaukumu mainīja uz GeoWorks. Tad tika izlaista 16 bitu operētājsistēma PC/GEOS (GeoWorks Ensemble 1.0) IBM PC savietojamiem datoriem. Tā nebija "tīra" operētājsistēma, jo darbojās uz MS-DOS pamata; nebija arī savietojama ar 8 bitu GEOS. GeoWorks Ensemble ietvēra operētājsistēmu kopā ar biroja programmām (teksta redaktoru, izklājprogrammu, datubāzi, zvanīšanas programmu un kalendāru), kad vēl nebija sākusies Microsoft Office ēra. PC/GEOS radīja draudus Microsoft sistēmai Windows 3.0. Microsoft vēlējās nopirkt Douertija uzņēmumu, bet tas neizdevās. Tad Microsoft piedraudēja aparatūras piegādātājiem pārtraukt MS-DOS atblastu datoriem, kuriem uzstādīta GEOS. GeoWorks neizdevās piesaistīt trešās puses programmu izstrādātājus PC/GEOS operētājsistēmai, jo izstrādes rīki bija dārgi un programmēšanas vide bija sarežģīta — atkļūdošanai bija vajadzīgs otrs dators, kas pieslēgts pie seriālā porta. Pēc Ensemble 2.01 izlaišanas personālajiem datoriem 1994. gadā ar GeoWorks Ensemble saistītie darbi tika pārdoti uzņēmumam NewDeal Inc. Tas GEOS mēģināja pārdot kā alternatīvu Windows, jo operētājsistēma varēja darboties uz vecākiem datoriem. Kad šis bizness negāja, operētājsistēma tika pārdota BreadBox, kas turpināja tās attīstīšanu, izlaižot BreadBox Ensemble versijas no 2001. līdz 2009. gadam. GeoWorks pievērsās plaukstdatoriem un citām mobilām ierīcēm, tām izstrādājot operētājsistēmu PEN/GEOS, kas darbojās virs DOS sistēmas. To izmantoja Brother Industries mazjaudīgajos klēpjdatoros. 1995. gadā Hewlett-Packard izlaida plaukstdaroru HP OmniGo 100 ar GEOS. 1996. gadā Nokia izlaida viedtālruni Nokia 9000 Communicator ar GOES 3.0 operētājsistēmu, kura darbojās virs ROM-DOS sistēmas. Vēlāk GOES izmantots arī Nokia 9110 Communicator. 1994. gadā Hewlett-Packard Company un Novell ieguldīja GeoWorks 4,5 miljonus USD katrs. 1995. gadā akcijas nopirka Nokia (par 7,5 miljoniem USD) un Toshiba (par 4,5 miljoniem USD). Nokia kļuva par 8,95 % kapitāldaļu turētāju. 1997. gadā izlaista operētājsistēma GEOS-SC, kas darbojās ar RISC procesoru. Tā kļuva par pamatu Mitsubishi Electric izstrādātajiem viedtālruņiem Japānas tirgum. 1997. gadā GeoWorks nopirka Apvienotās Karalistes uzņēmumu Eden Ltd., kas izstrādāja operētājsistēmu EdenOS ierīcēm ar RISC procesoru. To vēlāk izmantoja dažādās mobilās ierīcēs Japānas tirgū, piemēram, Seiko Epson Locatio. 1995. gadā par 5 miljoniem USD GeoWorks kapitāldaļas nopirka Amazon.com. 2001. gadā Toshiba nopirka vēl akcijas par 5 miljoniem USD, kļūstot par 6,25 % kapitāldaļu turētāju. GeoWorks sāka izstrādāt bezvadu sistēmu AirBoss, bet, ciešot lielus zaudējumus un nesaņemot mobilo iekārtu ražotāju atbalstu (Nokia no GEOS pārgāja uz Symbian), nolēma pārdot ar AirBoss saistītos darbus. Diemžēl pircējs neatradās. 2003. gadā 25 % GeoWorks kapitāldaļu ieguva Newcastle Partners. Pēc tam uzņēmums beidzis eksistēt. GEOS (8 bitu operētājsistēma) GEOS (16 bitu operētājsistēma) A brief history of GEOS GEOS: The Graphical Environment Operating System 5 of the best desktop operating systems you never used: GEOS / GeoWorks Toshiba Corporation Makes Equity Investment in Geoworks[novecojusi saite] Nokia Makes Equity Investment Geoworks Announces New OS Geoworks Acquires Eden Group PC/GEOS FAQ Amazon Buys Stake in GWRX Toshiba makes direct equity investment in Geoworks Geoworks throws in towel and puts GEOS up for sale Geoworks Corporation Company Profile Berkeley Softworks Commodore 64 wiki portāls (vāciski)