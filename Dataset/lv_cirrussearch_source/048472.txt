Jevgeņija Radanova (bulgāru: Евгения Раданова, dzimusi 1977. gada 4. novembrī) ir bijusī Bulgārijas šorttrekiste un riteņbraucēja. Šorttreka sacensībās olimpiskajās spēlēs, pasaules čempionātos un īpaši Eiropas čempionātos viņa ir ieguvusi daudzas medaļas. Kopš 2014. gada augusta viņa ir Bulgārijas jaunatnes un sporta ministre. Līdz desmit gadu vecumam Radanova trenējās ātrslidošanā, pēc tam pārgāja uz šorttreku. Viņa startēja no sporta kluba Slavia Sofia un viņas treneri bija Ivans Pandovs un Julians Angelovs. No 1994. gada viņa piedalījās pasaules un Eiropas čempionātos. 1997. gada novembrī Radanova pirmo reizi startēja jaunizveidotā Pasaules kausā šorttrekā. 1998.—99. gada sezonā tā sacensībās viņa ieguva savu pirmo uzvaru. Turpmākajos gados viņa regulāri sasniedza godalgotās vietas pasaules kausa kopvērtējumā un 2000.—2001. gada sezonā ieguva 500 m distances pasaules kausu. Viņa pabeidza savu karjeru pēc 2010. gada Olimpiskajām spēlēm Vankūverā. Laikā no 2002. līdz 2004. gadam Radanova pēc trenera ieteikuma piedalījās arī treka riteņbraukšanas sacensībās. Šajā sporta veidā viņa startēja divos pasaules čempionātos (2003. gadā Štutgartē un 2004. gadā Melburnā) un 2004. gada vasaras olimpiskajās spēlēs Atēnās, kur ieguva 12. vietu. Laika posmā no 1998. līdz 2001. gadam Radanova uzstādīja četrus pasaules rekordus. Pēdējais pasaules rekords, kas tika sasniegts 500 m šorttreka distancē, noturējās septiņus gadus. Viņa bija pirmā Bulgārijas sportiste, kas vienās olimpiskajās spēlēs ieguva divās medaļās, un pirmā, kas piedalījusies gan vasaras, gan ziemas spēlēs. «Евгения Раданова, служебен министър на младежта и спорта» (bulgāru). president.bg. 2014. gada 5. augusts. Arhivēts no oriģināla, laiks: 2019-04-28. Skatīts: 2019-04-28. «Евгения Раданова дари трикото си на МОК» (bulgāru). topsport. 27 FEB 2010. Skatīts: 2019-05-05. Olympedia profils (angliski) Cycling Archives profils (angliski) ShorttrackOnLine profils (angliski)