Kārlis Ivars Kalme (1939. gada 15. novembris Rīga - 2002. gada 20. marts, Rīga) bija Latvijas un ASV elektroinženieris, matemātiķis un šahists. Otrā pasaules kara gados kopā ar ģimeni devies bēgļu gaitās un pēc kara dzīvojis Vācijā. 1951. gadā pārcēlies uz dzīvi ASV, kur Kalmes ģimene apmetusies Filadelfijā. No 1952. gada sācis spēlēt šahu. 1955. gadā uzvarējis ASV junioru šaha čempionātā, kā arī divas reizes (1955, 1957) uzvarējis ASV starpkoledžu šaha čempionātā. 1957. gadā dalījis pirmo vietu "North Central Open" šaha turnīrā Milvoki, kurā uzvarējis arī nākamo Pasaules čempionu šahā Bobiju Fišeru. Pārstāvējis ASV izlasi Pasaules studentu komandu šaha čempionātos, un bijis tās sastāvā 1960. gadā, kad tā sensacionāli uzvarējusi Ļeņingradā. Kalme pie 2. galdiņa ieguvis 11½ punktus no 13 (+11, =1, -1), iegūstot arī individuālo zelta medaļu. 1961. gadā šajās sacensībās izcīnījis sudraba medaļu komandu vērtējumā. Divas reizes piedalījies ASV šaha čempionātos (1958-59, 1960-61). 1973. gadā FIDE viņam piešķīrusi starptautiskā meistara nosaukumu (IM). Tomēr šahs nekļuva par Kalmes galveno nodarbošanos. 1961. gadā viņš ar izcilību absolvējis elektrotehnikas fakultāti Pensilvānijas Universitātē. 1967. gadā aizstāvējis doktora grādu matemātikā Ņujorkas Universitātē. Vēlākajos gados bija matemātikas profesors Kalifornijas Universitātē (Bērkli) un Dienvidkalifornijas Universitātē. Paralēli bijis arī pazīstams bridža spēlētājs un ieguvis meistara nosaukumu. Pēc Latvijas neatkarības atjaunošanas atgriezies savā dzimtenē. Daudz strādājis pie valsts stratēģijas projektiem datorprasmju ieviešanā Latvijas skolās, kā arī piedalījies dažādos labdarības projektos. Charles I Kalme vs Robert James Fischer (1957) «The Mathematics Genealogy Project - Charles Kalme». Arhivēts no oriģināla, laiks: 2015. gada 3. oktobrī. Skatīts: 2014. gada 11. jūnijā. «Charles Kalme». Arhivēts no oriģināla, laiks: 2018. gada 12. jūlijā. Skatīts: 2014. gada 11. jūnijā. Kārlis Ivars Kalme šahista profils vietnē chessgames.com Kārlis Ivars Kalme šahista profils vietnē 365chess.com Kārlis Ivars Kalme šahista profils vietnē chesstempo.com Kārlis Ivars Kalme šahista profils vietnē olimpbase.org (Pasaules studentu komandu šaha čempionāti)