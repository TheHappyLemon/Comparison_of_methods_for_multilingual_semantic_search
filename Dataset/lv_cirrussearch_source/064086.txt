Marija Luīze Krusa (angļu: Marie Louise Cruz; dzimusi 1946. gada 14. novembrī, mirusi 2022. gada 2. oktobrī), labāk zināma kā Sašīna Litlfetere (angļu: Sacheen Littlefeather) bija amerikāņu aktrise, modele un aktīviste, Amerikas pamatiedzīvotāju tiesību aizstāve. Litlfetere pārstāvēja Marlonu Brando 45. Kinoakadēmijas balvas pasniegšanas ceremonijā 1973. gadā, kur viņa Brando vārdā atteicās no balvas kategorijā "Labākais aktieris", ko viņš ieguva par tēlojumu filmā "Krusttēvs". Brando boikotēja ceremoniju, protestējot pret to kā Holivuda ataino Amerikas pamatiedzīvotājus un lai pievērstu uzmanību Wounded Knee notikumiem. Viņas runas laikā publikas reakcija uz Brando boikotēšanu dalījās starp izsvilpšanu un aplausiem. Pēc ASV Kinoakadēmijas balvas runas Litlfetere strādāja hospisa aprūpē. Viņa turpināja aktīvi darboties Amerikas pamatiedzīvotāju jautājumiem, tostarp veselības aprūpi un bezdarbu, un veidoja filmas par tiem. 2022. gada jūnijā Kino mākslas un zinātnes akadēmija nosūtīja Litlfeterei atvainošanās paziņojumu, ko pilnībā nolasīja 17. septembrī pasākumā An Evening with Sacheen Littlefeather. Litlfetere apgalvoja, ka viņas tēvam ir apaču un jaku priekšteči, bet māte ir eiropiešu izcelsmes. Neilgi pēc Litlfeteres nāves navaho rakstniece un aktīviste Žaklīna Kīlere intervēja abas Litlfeteres māsas, kuras pastāstīja, ka viņu ģimene nav Amerikas pirmiedzīvotāji un Litlfetere safabricējusi viņas senču vēsturi. Tāpat viņas teica, ka viņu tēvs, kas dzimis Oksnardā, Kalifornijā, ir Meksikas spāņu izcelsmes un viņam nav nekāda saistība ar pirmiedzīvotāju ciltīm. Steve Rose. «'I promised Brando I would not touch his Oscar': the secret life of Sacheen Littlefeather». The Guardian, 2021. gada 3. jūnijs. Arhivēts no oriģināla, laiks: 2022. gada 17. augusts. Skatīts: 2021. gada 3. jūnijs. Daniel Kreps. «Big Littlefeather Lies – Sacheen Littlefeather Lied About Native American Ancestry, Sisters Claim – 'It is a fraud. It's disgusting to the heritage of the tribal people. And it's just ... insulting to my parents'». Rolling Stone, 2022. gada 22. oktobris. Skatīts: 2022. gada 23. oktobris. Vikikrātuvē par šo tēmu ir pieejami multivides faili. Skatīt: Sašīna Litlfetere. IMDb profils (angliski) AllMovie profils (angliski)