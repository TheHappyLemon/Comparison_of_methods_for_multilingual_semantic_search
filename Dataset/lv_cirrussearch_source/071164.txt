Alpu āboliņš (Trifolium alpestre) ir daudzgadīgs āboliņu ģints lakstaugs. Latvijā aug tuvu areāla ziemeļu robežai, reti sastopams. Ir zināmas atsevišķas atradnes, galvenokārt Daugavas ielejā. Suga ierakstīta Latvijas Sarkanās grāmatas 2. kategorijā, Baltijas jūras reģiona Sarkanajā grāmatā, Dānijas un Zviedrijas Apdraudēto sugu sarakstā. Alpu āboliņam ir stāvs, 15—40 cm augsts, ar matiņiem klāts stublājs. Trīsstaraini salikto lapu plātnes šauri eliptiskas līdz lancetiskas (ga 2—6 cm, pl 0,5—1,5 cm). Lapiņām spēcīgi izteikta vidusdzīsla. Pielapes šauras, līdz pusei saaugušas ar lapas kātu. Purpursarkani ziedi sakārtoti lielās, olveidīgās, blīvās galviņās, to diametrs līdz 2 cm. Galviņas pa vienai, retāk divas stublāja galā. Zieda vainags 1—1,5 cm garš, kauss ar matiņiem. Zied no jūnija līdz augustam. Auglis — īsa, olveida pāksts. Alpu āboliņš ir ļoti līdzīgs zirgu āboliņam (T. medium). Atšķirīgās pazīmes ir garākas un šaurākas lapiņas, gari smailas pielapes un apmatots (nevis kails) zieda kauss. Sugas izplatības areāls aptver gandrīz visu Eiropu. Dienvidrietumos tas sniedzas līdz Pirenejiem, bet austrumos sasniedz Urālu kalnus un Kaukāzu. Suga sastopama arī Mazāzijas pussalā un Irānā. Lai gan areāls ir plašs, suga veido nelielas populācijas un kopumā Viduseiropā ir reti sastopama, galvenokārt mēreni mitra klimata apgabalos. Vislabāk Alpu āboliņš aug sausās, neitrālās vai vāji sārmainās smilšmāla augsnēs, daļēji noēnotās vietās. Augs nepanes slāpekļa mēslojumu, tāpēc kultivētās pļavās tas pazūd. Pēdējās desmitgadēs Viduseiropā ir izzudušas vairākas atradnes. Latvijā Alpu āboliņš aug nelielās grupās vai sastopami atsevišķi eksemplāri sausos priežu mežos un mežmalās, sausās nogāžu pļavās upju ielejās. Konstatēts Viduslatvijas un Austrumlatvijas dienvidu daļā, Daugavas ielejā un tās tuvākajā apkārtnē. Latvijas Sarkanā grāmata 3.sēj. Vaskulārie augi. Rīga: LU Bioloģijas institūts, 2003. 382. lpp. ISBN 9984-559-08-4 Alpu āboliņš Trifolium alpestre L. Sugu enciklopēdija Latvijas daba. Skatīts: 2024.02.03. Trifolium alpestre Plants of the World Online. Royal Botanic Gardens, Kew. Skatīts: 2024.02.03. Dietmar Aichele, Heinz-Werner Schwegler: Die Blütenpflanzen Mitteleuropas. 2. Auflage. Band 2: Eibengewächse bis Schmetterlingsblütengewächse. Franckh-Kosmos, Stuttgart 2000, ISBN 3-440-08048-X.