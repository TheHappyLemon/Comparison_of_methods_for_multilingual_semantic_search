Lagranda (franču: La Grande Rivière) vai Čisasibi (krī: ᒋᓵᓰᐲ, Cisâsîpî — ‘Lielā upe’) ir upe Kanādas austrumos, Kvebekas provincē. Plūst Labradoras pussalas rietumos no Ničikuna ezera pussalas vidienē līdz Džeimsa līcim Hudzona līča dienvidos. Lagrandas upe ir galvenais ūdens resurs hidroenerģētiskajā Džeimsa līča projektā, kura ietvaros upes baseinā uzbūvētas vairākas hidroelektrostacijas ar kopējo jaudu 17 445 MW. Vienīgā pastāvīgi apdzīvotā vieta krastos ir Čisasibi pie ietekas Džeimsa līcī. Upe sākas no Ničikuna ezera uz plakankalnes Labradoras pussalas vidienē. Plūst rietumu virzienā caur daudziem dabīgiem ezeriem un mākslīgām ūdenskrātuvēm. Lielākās pietekas ir Sakami (kreisā) un Laforža (labā). Upes dabīgais baseins sākotnēji bija 97 600 km², bet pēc Kaniapisko un Īstmeinas novirzīšanas uz Lagrandi, tās baseins ir palielinājies līdz 175 000 km². Kopš 1974. gada upes baseinā ir īstenots hidroenerģētiskais Džeimsa līča projekts, kura ietvaros Lagrandā un tās pietekās uzbūvētas deviņas hidroelektrostacijas, kā arī uz Lagrandu novirzītas Kaniapisko augštece sākot no Kaniapisko ūdenskrātuves un Īstmeina sākot no Opinakas ūdenskrātuves. Darbojošās un būvējamās hidroelektrostacijas: La Grande-1 Lagrandas upē, atvērta 1995. gadā, aizsprosta augstums 25 m, jauda 1436 MW; Robert-Bourassa Lagrandas upē, atvērta 1981. gadā, aizsprosta augstums 162 m, jauda 5616 MW; La Grande-2-A Lagrandas upē, atvērta 1992. gadā, aizsprosta augstums 162 m, jauda 2106 MW; La Grande-3 Lagrandas upē, atvērta 1984. gadā, aizsprosta augstums 79 m, jauda 2418 MW; La Grande-4 Lagrandas upē, atvērta 1986. gadā, aizsprosta augstums 125 m, jauda 2779 MW; Laforge-1 Laforžas upē, atvērta 1994. gadā, aizsprosta augstums 57 m, jauda 878 MW; Laforge-2 Laforžas upē, atvērta 1996. gadā, aizsprosta augstums 27 m, jauda 319 MW; Brisay Kaniapisko upē, atvērta 1993. gadā, aizsprosta augstums 37 m, jauda 469 MW; Eastmain-1 Īstmeinas upē, atvērta 2006. gadā, aizsprosta augstums 63 m, jauda 507 MW; Eastmain-1 Īstmeinas upē, atvērta 2012. gadā, aizsprosta augstums 63 m, jauda 768 MW; Sarcelle Īstmeinas upē, būvniecības stadijā, aizsprosta augstums 16 m, jauda 150 MW. «Lagrandrivjera». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 411. lpp. Vikikrātuvē par šo tēmu ir pieejami multivides faili. Skatīt: Lagranda. Encyclopædia Britannica raksts (angliski)