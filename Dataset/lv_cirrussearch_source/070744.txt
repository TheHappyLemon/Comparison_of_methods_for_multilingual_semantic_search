Vissavienības biedrība kultūras sakariem ar aizrobežu (krievu: Всесоюзное общество культурных связей с заграницей, ВОКС) bija 1925. gadā PSRS valdības, PSRS Zinātņu akadēmijas, Vissavienības arodbiedrību centrālās komitejas un Komunistiskā internacionāles izveidota biedrība ar mērķi veidot sakaru tīklu ar citu valstu radošo, mākslas un zinātnes aprindu pārstāvjiem un izplatīt padomju propagandu. 1958. gadā ВОКС reorganizēja par "Padomju un ārzemju draudzības un kultūras sakaru biedrību savienību" (Союз советских обществ дружбы и культурной связи с зарубежными странами), kuras filiāle bija Latvijas un ārzemju draudzības un kultūras sakaru biedrība. 1992. gadā to reorganizēja par "Krievijas starptautiskās sadarbības asociāciju" (Российская ассоциация международного сотрудничества), bet 2008. gadā par Neatkarīgo Valstu Sadraudzības, ārzemēs dzīvojošo tautiešu un Starptautiskās humānās sadarbības federālo aģentūru jeb "Rossotrudņičestvo". ВОКС savas darbības veicināšanai katrā valstī nozīmēja pilnvaroto, Latvijā ВОКС pilnvarotie bija PSRS ģenerālkonsuli Rīgā Vladimirs Šenševs (1925–1930), Ivans Meņickis (1930–1931), Andrejs Titovs (1931–1934) un sūtniecības 1. sekretārs Mihails Vetrovs (1937–1940), kurš tieši piedalījās Latvijas okupācijas un aneksijas sagatavošanā.