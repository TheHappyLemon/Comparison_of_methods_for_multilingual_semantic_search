Tatārijas salāts (latīņu: Lactuca tatarica) ir augu suga kurvjziežu dzimtā. Aug Eirāzijā, galvenokārt mērenā klimata joslā. Tatārijas salāts parasti ir līdz 60 cm augsts daudzgadīgs lakstaugs ar lielu mietsakni. Lielākā daļa lapu atrodas netālu no auga pamatnes un ir lielākas nekā lapas, kas atrodas tālāk no tās. Katrā zieda galviņā ir aptuveni 20 zili vai purpursarkani (retāk balti) staru ziedi. Daži autori Ziemeļamerikas sugu Lactuca pulchella uzskata par Lactuca tatarica plašāka jēdziena pasugu vai formu, savukārt citi uzskata, ka L. tatarica sastopama tikai Eiropā un Āzijā. Tatārijas salātu (ar L. pulchella un citiem) bieži iedala Mulgedium ģintī , kā Mulgedium tatarica. Suga ir plaši izplatīta un mainīga. Tiek uzskatīts par lauksaimniecības nezāli. Ir bijuši gadījumi, kad ar to saindējušies zirgi. Daudzgadīgs lakstaugs ar daudzpakāpju sakņu sistēmu, ar piensulu. Stublāji zilganzaļi, stāvi, stīvi, 15-60 (100) cm augsti, blīvi aplapoti, satur daudz baltas piensulas, augšdaļā zarojoši ziedkopā. Lapas zilganas, kailas, apakšējās un vidējās stublāja lapas no eliptiskas līdz lineārām, 4-12 (19) cm garas, 1—3 cm platas, plūksnainas, šķautņainas vai robainas. Augšējās lapas ir līdzīgas apakšējām, mazāk dziļi iegrieztas un mazākas. Lapu plātnes mala gluda vai attāli zobaina. Plūksnaini daivaino lapu plūksnas trīsstūrainas. Ziedu kurvīši līdz 3,5 cm diametrā, vairogveida skarā stublāja galotnē. Ziedgultne kaila. Kurvīša kāts īss, mēlziedi violeti zili (garums 1—2 cm). Sēkleņa knābis sasniedz pusi no sēkleņa garuma. Augļa kausmatiņi balti, parasti manāmi garāki nekā sēklenis. Zied no jūlija beigām līdz septembrim. Sastopams laukos, stepēs, tuksnešos, gar ceļiem, ūdenstilpņu tuvumā. Latvijā atsevišķi eksemplāri un grupas sausās un smilšainās vietās, nezālienēs, ceļu un dzelzceļu malās, labi ieviešas jūrmalas smiltājos. Suga kļuvusi par iznīdējamu nezāli Piejūras dabas parka smiltājos. Liedagā Vēsturisks zīmējums Lapas Piensula Zieds «Lactuca tatarica (L.) C.A.Mey. | Plants of the World Online | Kew Science». Plants of the World Online (angļu). Skatīts: 2023-07-20. «Mulgedium pulchellum in Flora of North America @ efloras.org». www.efloras.org. Skatīts: 2023-07-20. «Lactuca tatarica in Flora of China @ efloras.org». www.efloras.org. Skatīts: 2023-07-20. Алтунин Д. А., Журба О. В. Ядовитые растения на кормовых угодьях. — М.: Росагропромиздат, 1989. — С. 12—13. — 79 с. — 45 000 экз. «Tatārijas salāts - Lactuca tatarica (L.) C.A.Mey. - Augi - Latvijas daba». www.latvijasdaba.lv. Skatīts: 2023-07-20. «Rītabuļļu pludmalē talkā cīnīsies ar invazīvo Tatārijas salātu». www.lsm.lv (latviešu). Skatīts: 2023-07-20. Vikikrātuvē par šo tēmu ir pieejami multivides faili. Skatīt: Tatārijas salāts. Encyclopædia of Life raksts (angliski)