Apajao (filipīniešu: Lalawigan ng Apayao, angļu: Province of Apayao, iloku: Probinsia ti Apayao) ir viena no Filipīnu provincēm valsts ziemeļdaļā, Kordiljeras administratīvajā reģionā. Administratīvi dalās 7 municipalitātēs un sīkāk 133 barangajās. Provinces oficiālā galvaspilsēta ir Kabugao, bet administratīvās iestādes atrodas Lunā. Provincē daudznacionāls iedzīvotāju sastāvs — lielākā daļa ir ieceļojušie iloki (51 %), kā arī aborigēnās kalniešu igorotu tautas isnagi (30 %), malauegi (4 %), isnegi (3 %), kalingi (3 %). Province izvietojusies Lusonas salas ziemeļdaļā Centrālās Kordiljeras kalnienes ziemeļos. Ziemeļos un austrumos robežojas ar Kagajanu, dienvidos — ar Kalingu, dienvidrietumos — ar Abru, bet rietumos — ar Ziemeļilokosu. Reljefs kalnains, augstākā virsotne ir Lungods (1921 m vjl). Valda subtropu kalnu klimats. Līdz 19. gadsimta beigām spāņu koloniālā administrācija isnegu apdzīvotās teritorijas faktiski nekontrolēja. 17. gadsimtā bija vairāki neveiksmīgi mēģinājumi šajā apvidū nodibināt kristiešu misijas. Tikai 1891. gadā tika izveidotas Apajao un Kabugao militāri politiskās komandansijas Kagajanas provinces sastāvā. Apajao subprovince dibināta 1907. gadā Kagajanas provincē. 1908. gadā Apajao iekļauta Kalnu provincē kā patstāvīga subprovince. 1966. gadā, sadalot Kalnu provinci, izveidota Kalingas-Apajao province, kas sadalīta 1995. divās patstāvīgās provincēs. Provinces centrs sākotnēji bija Tauitā (tagadējā Pudtolas municipalitātes Matagisi barangaja). 1915. gadā par subprovinces galvaspilsētu oficiāli tika pasludināta Kabugao, bet administratīvās iestādes palika Tauitā. 1936. gadā administratīvās iestādes tika pārceltas uz Lunu. Vikikrātuvē par šo tēmu ir pieejami multivides faili. Skatīt: Apajao.