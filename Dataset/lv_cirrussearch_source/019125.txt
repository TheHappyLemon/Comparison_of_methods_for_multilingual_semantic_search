Stafans Kronvals (zviedru: Staffan Kronwall; dzimis 1982. gada 10. septembrī) ir bijušais zviedru hokejists, aizsargs. Karjeras laikā aizvadījis 66 spēles Nacionālajā hokeja līgā, vēlāk deviņas sezonas spēlējis Kontinentālajā hokeja līgā. Zviedrijas hokeja izlases sastāvā kļuvis par 2013. gada Pasaules čempionu, 2011. gadā izcīnījis sudraba medaļas. Profesionāļa karjeru Kronvals sāka 2001.—02. gada sezonā, kad debitēja Allsvenskan līgas kluba Huddinge IK rindās. Jau 2002.—03. gada sezonā aizsargs spēlēja Zviedrijas Elitsērijas kluba Djurgårdens IF sastāvā, tā rindās spēlējot līdz pat 2005. gada vasarai. 2005.—06. gada sezonā Kronvals aizvadīja 34 spēles NHL kluba Toronto "Maple Leafs" sastāvā. Komandas rindās gan aizsargam nostiprināties neizdevās, "Maple Leafs" sastāvā nākamajās divarpus sezonās aizvadot 18 spēles, pārējo laiku aizvadot AHL vienībā Toronto "Marlies". 2008.—09. gada sezonas vidū tika aizmainīts uz Vašingtonas "Capitals", tās sastāvā aizvadot trīs spēles, kā arī kopā ar AHL vienību Hēršijas "Bears" izcīnot Kaldera kausu. Nākamo sezonu hokejists sāka Kalgari "Flames" rindās, taču lielāko daļu sezonas aizvadīja AHL kluba Ebotsfordas "Heat" sastāvā. 2010. gadā Kronvals atgriezās Djurgårdens IF sastāvā, taču 2011.—12. gada sezonu aizvadīja KHL kluba Čerepovecas "Severstal" rindās. 2012.—13. gada sezonu uzsāka jau Jaroslavļas "Lokomotiv" sastāvā. Tā rindās aizvadīja nākamās astoņas sezonas. No 2015. līdz 2020. gadam bija komandas kapteinis. 2020. gada martā paziņoja par karjeras beigšanu. Zviedrijas hokeja izlases rindās izcīnījis zelta medaļas 2013. gada Pasaules čempionātā, 2011. gadā izcīnījis sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)