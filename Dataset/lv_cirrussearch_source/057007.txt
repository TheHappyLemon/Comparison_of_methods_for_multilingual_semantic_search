Cleveron AS ir Igaunijas uzņēmums, kas izstrādā un ražo robotizētus pakomātus un Click & collect risinājumus mazumtirdzniecības, pasta sūtījumu un loģistikas nozarei. Tā galvenā mītne atrodas Vīlandē, Igaunijā. Cleveron risinājumus izmanto uzņēmumi Asda, Canadian Tyre, Decathlon, Falabella, Inditex, Lojas Americanas un Walmart un daudzi citi. 2007. gadā Igaunijas tiešsaistes mēbeļu veikala ON24 loģistikas nodaļa, kas piegādāja preces klientiem, sāka izstrādāt automatizētu pakomātu un programmatūru tam. 2007. gada 25. jūlijā uz loģistikas nodaļas bāzes tika dibināts meitas uzņēmums Infero Logistika OÜ. Tas izvērsa pakomātu tīklu ar zīmolu SmartPOST. 2008. gada 8. aprīlī uzņēmums tika pārdēvēts par SmartPOST OÜ. 2010. gada jūlijā uzņēmuma pakomātu tīklu un zīmola SmartPOST lietošanas tiesības iegādājās Somijas uzņēmums Itella (bijušais Somijas pasts). Savukārt pats uzņēmums turpināja darboties pakomātu risinājumu izstrādes un ražošanas jomā, un 6. augustā SmartPOST OÜ tika pārdēvēts par Cleveron OÜ. 2014. gadā Cleveron iepazīstināja ar pakomātu CleverBox (kopš 2018. gada tas ir pazīstams kā Cleveron 302). Visplašāk to izmanto loģistikas uzņēmumi, piemēram, Itella SmartPost. 2014. gadā Vīlandē tika atvērta uzņēmuma ražotne. Gada beigās Cleveron ieguva klientus Spānijā, Norvēģijā un Brazīlijā. 2015. gadā uzņēmums izveidoja robotizētu sūtījumu saņemšanas risinājumu PackRobot. 2018. gadā uzņēmums mainīja visus savu produktu nosaukumus, piešķirot tiem vienotu sistēmu. PackRobot kļuva par Cleveron 401, bet tas ir pazīstams arī ar nosaukumu The Pickup Tower, ko piešķīra ASV mazumtirgotājs Walmart, kas kā pirmais mazumtirdzniecības uzņēmums to uzstādīja. 2020. gadā Walmart veikalos visā ASV bija vairāk nekā 1500 Pickup Towers. 2015. gada 30. jūnijā sabiedrība ar ierobežotu atbildību tika reorganizēta par akciju sabiedrību Cleveron AS. 2016. gadā Cleveron Igaunijā sāka atvērt sūtījumu punktu tīklu CollectNet; tajā izmantoja PackRobot risinājumu. 2017. gadā Cleveron iepazīstināja ar CleverFlex, kas tajā laikā bija pasaulē lielākais robotizētais pakomāts. Kopš 2018. gada šis risinājums ir pazīstams kā Cleveron 402. Ievērojamākie lietotāji ir Inditex (Zara), Falabella Retail, Decathlon. 2018. gadā Cleveron tika nosaukts par Gada uzņēmumu Igaunijā. 2018. gadā tika izmēģināts privātais pakomāts Cleveron 201. Novembrī tika prezentēts pašbraucoša robota kurjera prototipu Lotte, kas varētu nogādāt pakas klienta privātajā pakomātā. Uzņēmums apgalvoja, ka prototips būs gatavs testēšanai uz ielām 2020. gada vasarā. 2019. gadā uzņēmums iepazīstināja ar pasaulē pirmo robotizēto pārtikas preču izņemšanas risinājumu Cleveron 501 ar divām temperatūras zonām. Šo risinājumu lieto Igaunijas lielākie pārtikas preču tirgotāji: Coop, Selver un Prisma. 2020. gadā Cleveron ieviesa paku nodošanas risinājumu Cleveron 351, kas īpaši piemērots mazajiem uzņēmumiem. Sūtījumu skapīti varēja iegādāties vienu vienību vienlaikus, bez instalēšanas vai IT integrācijas. 2020. gadā tika piedāvāts risinājums farmācijas nozarei Etos, kas veidots uz Cleveron 301 bāzes. 2021. gadā tika sākta sadarbība ar "Latvijas Pastu", pirmais pasta uzņēmums Baltijā, kas sāka izvērst Cleveron 401 pakomātu tīklu (pirmais atklāts oktobrī Rīgā, pie veikala Rimi A. Saharova ielā). Turklāt Cleveron kopā ar "Latvijas Pasta" meitas uzņēmumu SIA Mailmaster plānoja izveidot atvērtu tīklu ar Cleveron piemājas pakomātiem. 2022. gada janvārī tika paziņots, ka uzņēmumu plāno sadalīt divās daļās, atsevišķā uzņēmumā Cleveron Mobility atdalot autonomo piegādes transportlīdzekļu attīstības biznesu. Uzņēmuma sadalīšanu plānots pabeigt līdz 2022. gada aprīlim. «About us». Cleveron (angļu). Skatīts: 2020. gada 19. maijs. «Cleveron». Cleveron (angļu). Skatīts: 2020. gada 22. augusts. CLEVERON AS CREDITINFO EESTI «Itella case study». Cleveron (angļu). Skatīts: 2020. gada 22. augusts. «Walmart is the latest big retailer to post subpar holiday sales in wake of Amazon’s record quarter». Geekwire (angļu). Skatīts: 2020. gada 22. augusts. «Cleveron wins deal with Latin American retail giant Falabella Retail». Robotics and Automation News (angļu). Skatīts: 2020. gada 22. augusts. «Aasta ettevõte 2018 on Cleveron AS». EAS (igauņu). Skatīts: 2020. gada 22. augusts. «This futuristic car could solve a multibillion-dollar problem facing Amazon, Walmart, and Target». Business Insider (angļu). Skatīts: 2020. gada 22. augusts. «Robots from Estonia boost supermarket spirits during pandemic». Financial Times (angļu). Skatīts: 2020. gada 22. augusts. «Cleveron 351». Cleveron (angļu). Arhivēts no oriģināla, laiks: 2021. gada 24. aprīlī. Skatīts: 2020. gada 22. augusts. Latvijas Pasts atklāj pirmo paku torni – inovatīvu, ietilpīgu un videi draudzīgāku sūtījumu izsniegšanas iekārtu Latvijas Pasts, 07.10.2021 Igaunijas pakomātu ražotāju Cleveron plānots sadalīt divās kompānijās LETA--BNS, 24.01.2022