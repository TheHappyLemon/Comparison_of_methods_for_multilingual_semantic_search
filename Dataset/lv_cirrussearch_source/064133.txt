Japānas lāčauza (latīņu: Bromus japonicus) ir graudzāļu dzimtas suga, kura savvaļā sastopama Eiropas dienvidos, dienvidaustrumos un Rietumāzijā. Latvijā diezgan rets adventīvs (ievazāts) augs, ziemeļos no dabiskā izplatības apvidus. Japānas lāčauza ir viengadīgs, 20—70 cm garš lakstaugs ar stāvu, kailu stiebru un matainām lapu makstīm. Lapas ir 0,3—0,4 cm platas un īsas. Maksts ir slēgta. Ziedu skara ir skraja, zari ir tievi, tie noziedot nolīkst. Vārpiņas ir slaidas, 2—2,5 cm garas, it kā gari un pakāpeniski nosmailotas, katrā zarā pa 2 vai 3. Ārējā vārpiņas plēksne ar 3—5 dzīslām, iekšējā — ar 5—9 dzīslām. Ārējā zieda plēksne ir šauri olveidīga. Auglis ir aptuveni 0,6 cm garš plēksnenis — plēksnēs ieslēgts grauds. Zied jūnijā, jūlijā. «Japānas lāčauza - Bromus japonicus Thunb. - Augi - Latvijas daba». www.latvijasdaba.lv. Skatīts: 2022-11-01. Vikikrātuvē par šo tēmu ir pieejami multivides faili. Skatīt: Japānas lāčauza. Encyclopædia of Life raksts (angliski)