Jūakims Lindstrems (zviedru: Joakim Lindström; dzimis 1983. gada 5. decembrī) ir zviedru hokejists, malējais uzbrucējs, Zviedrijas hokeja izlases dalībnieks. Pašlaik (2018) Lindstrems spēlē Zviedrijas hokeja līgas vienības Šellefteo AIK sastāvā. Profesionāļa karjeru Lindstrems sāka 2000.—01. gada sezonā, kad aizvadīja 10 spēles Zviedrijas Elitsērijas kluba Modo Hockey sastāvā. Komandas rindās hokejists spēlēja līdz pat 2004.—05. gada sezonas otrajai pusei, kad pievienojās Amerikas hokeja līgas klubam Sirakjūsas "Crunch". 2005.—06. gada sezonā Lindstrems debitēja NHL, trīs spēles aizvadot Kolumbusas "Blue Jackets" rindās. Turpmākajās sezonās Lindstremam tā arī "Blue Jackets" rindās nostiprināties neizdevās. 2008.—09. gada sezonā viņš aizvadīja 44 spēles Fīniksas "Coyotes" sastāvā, taču tad atgriezās Eiropā. 2009.—10. gada sezonu Lindstrems aizvadīja KHL klubā Ņižņijnovgorodas "Torpedo", taču tad pievienojās Zviedrijas Elitsērijas vienībai Šellefteo AIK, 2010.—11. gada sezonu noslēdzot kā visas līgas rezultatīvākais spēlētājs. 2011.—12. gada sezonu Lindstrems uzsāka NHL klubā Kolorādo "Avalanche", taču pēc 16 aizvadītām spēlēm atgriezās AIK sastāvā. 2012.—13. un 2013.—14. gada sezonās Lindstrems kopā ar AIK kļuva par Zviedrijas čempionu. 2014. gadā Lindstrems ieguva gan līgas vērtīgākā, gan labākā spēlētāja balvas. 2014.—15. gada sezonu hokejists vēlreiz uzsāka NHL, šoreiz Sentluisas "Blues" rindās. Sezonas vidū Lindstrems tika aizmainīts uz Toronto "Maple Leafs", taču īsi pēc sezonas beigām noslēdza līgumu ar KHL klubu Sanktpēterburgas SKA. Gadu vēlāk atgriezās AIK sastāvā. 2014., 2017. un 2018. gadā tika atzīts par līgas vērtīgāko spēlētāju. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)