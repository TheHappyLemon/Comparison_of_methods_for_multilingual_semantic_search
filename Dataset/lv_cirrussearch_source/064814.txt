Frenks Braiens Ntilikina (franču: Frank Bryan Ntilikina; dzimis 1998. gada 28. jūlijā Ikselā Beļģijā) ir Francijas basketbolists, spēlē saspēles vadītāja pozīcijā, Francijas basketbola izlases dalībnieks. Pēdējā komanda, ko 2024. gadā pārstāvēja, ir Nacionālās basketbola asociācijas (NBA) klubu Šarlotas "Hornets", bet ilgāko karjeras posmu spēlējis Ņujorkas "Knicks". F. Ntilikina dzimis Beļģijā, taču viņa vecāki ir cēlušies no Ruandas. Trīs gadu vecumā kopā ar ģimeni pārcēlies uz Strasbūru Francijā, kur arī sācis trenēties basketbolā. Viņa pirmais profesionālais klubs bija Francijas līgā spēlējošais SIG Strasbourg, kuru saspēlēs vadītājs pārstāvēja no 2015. līdz 2019. gadam. 2017. gada NBA draftā viņu ar 8. numuru pirmajā kārtā izraudzījās Ņujorkas "Knicks". "Knicks" sastāvā F. Ntilikina aizvadīja četras sezonas, kurās pārsvarā bija komandas otrais saspēles vadītājs. Spēlētāja karjeras attīstību ietekmējušas arī traumas. 2021. gada septembrī viņš kā brīvais aģents noslēdza līgumu ar Dalasas "Mavericks" — komandu, kura vēlējās viņu savulaik draftēt. Abos NBA klubos bijis komandas biedrs ar latviešu basketbolistu Kristapu Porziņģi. 2023. gada augustā F. Ntilikina noslēdza līgumu ar Šarlotas "Hornets". Ar labiem individuālajiem unkomandas sasniegumiem spēlējis Francijas jaunatnes izlasēs, izcīnot zeltu gan Eiropas U16 čempionātā 2014. gada Latvijā, gan Eiropas U18 čempionātā 2016. gadā Turcijā. F. Ntilikina ir pastāvīgs pieaugušo Francijas basketbola izlases spēlētājs, tās sastāvā izcīnījis sudraba medaļu 2020. gada olimpiskajās spēlēs un bronzu 2019. gada FIBA Pasaules kausā. «DraftExpress - FIBA Europe U18 Championship Scouting Reports: Point Guards». DraftExpress (angļu). Skatīts: 2022-12-26. Vikikrātuvē par šo tēmu ir pieejami multivides faili. Skatīt: Frenks Ntilikina. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)