Plutons jeb 134340 Pluto (simboli: vai ) ir pundurplanēta Saules sistēmā. To 1930. gadā atklāja amerikāņu astronoms Klaids Tombo (Clyde Tombaugh), un līdz pat 2006. gadam tā tika uzskatīta par devīto Saules sistēmas planētu, bet 2006. gada augustā Starptautiskās Astronomiskās savienības 26. Ģenerālajā asemblejā tika nolemts to uzskatīt par pundurplanētu. Pēc pārklasifikācijas Plutons tika iekļauts mazo planētu sarakstā ar numuru 134340. Plutona lielākais pavadonis ir Harons. Pati doma par to, ka varētu eksistēt vēl kāda planēta, radās atklājot novirzes Neptūna un Urāna orbītās, kurus varēja izskaidrot tikai ar attālu masīvu planētu. Ar planētas meklēšanu aktīvi nodarbojās Persivals Louels (Percival Lowell), kurš nodibināja Louela observatoriju. Meklējumi bija bez rezultātiem un tika apstādināti pēc Louela nāves 1916. gadā. Vēlāk izrādījās, ka fotouzņēmumos vajadzēja būt Plutonam, taču tas tika norakstīts kā fotodefekts. Meklējumus atsāka 1929. gadā un uz tiem norīkoja jaunu astronomu Klaidu Tombo. Apmēram pēc gada, 1930. gada 18. februārī, Tombo atklāja jaunu planētu, kura izskatījās kā 15. lieluma zvaigzne. Planētu atklāja, salīdzinot fotouzņēmumus no 23. līdz 29. janvārim. Par atklājumu Tambo paziņoja Hārvarda Koledžas observatorijai 1930. gada 13. martā. Neilgi pēc Plutona atklāšanas noskaidrojās, ka planētas masa ir pārāk maza, lai vispār kaut kā iespaidotu Neptūna un Urāna orbītas. Radās doma, ka planētu trajektorijas kļūdainībā ir vainojama kāda lielāka, masīvāka un neatklāta "planēta X". Tika veikti planētas meklējumi, taču bez rezultātiem. Vēlāk izrādījās, ka kļūda izzūd, ja vienādojumā tiek ievietota precizēta Neptūna masa. Plutona vidējais attālums līdz Saulei ir 5,913 miljardi km vai 39,53 av, taču orbītas lielās ekscentricitātes dēļ attālums mainās no 4,425 līdz 7,375 miljardiem km (29,6 — 49,3 av) Saules gaisma līdz Plutonam nonāk apmēram piecās stundās. Plutona orbīta ir neparasta ar to, ka daļa atrodas tuvāk Saulei nekā Neptūna orbīta. Rezultātā sanāk tā, ka perihēlijā Plutons ir priekšpēdējā planēta, pēc attāluma no Saules (tā tas bija no 1979. gada 7. februāra līdz 1999. gadam). Taču Plutona un Neptūna orbītas nekrustojas, jo Plutona orbītas slīpums pret ekliptiku ir 17,150. 1990. gadu vidū Habla kosmiskais teleskops ieguva pirmos Plutona virsmas uzņēmumus, kuros redzami tumši un gaiši plankumi. Plutona orbītas sasvere ir 122,50, tādējādi Plutons tāpat kā Urāns rotē "guļot uz sāniem". Plutona rādiuss ir 1137±8 km, apmēram 2/3 Mēness rādiusa. Planētai ir retināta atmosfēra, kuras biezums un blīvums mainās atkarībā no Saules tuvuma. Atmosfēru atklāja 1988. gadā, kad tas bija priekšā zvaigznei. Visdrīzāk, ka atmosfēra pastāv tikai perihēlija tuvumā, un, attālinoties no Saules, gāzes, kas veido atmosfēru, sasalst. Atmosfēru veido slāpeklis kopā ar oglekļa monoksīdu un metānu. Atmosfēras spiediens tiek vērtēts no dažiem desmitiem mikrobāru līdz dažiem mikrobāriem. Plutona virsma fotogrāfijās izskatās sarkanīga, kas, iespējams, norāda uz organiskiem savienojumiem, kuri Saules ultravioletā starojuma iedarbībā veidojas no slāpekļa, metāna un oglekļa monoksīda. Planētas atstarotājspēja mainās no 0,3 līdz 0,5. Habla iegūtajos uzņēmumos ir redzamas polārās segas, visdrīzāk no sasaluša slāpekļa. Tumšākie apgabali visdrīzāk ir metāna slānis. Planētas kodols visdrīzāk varētu būt no silikātiem un tas, iespējams, ir diezgan liels — ar rādiusu līdz 885 km, jo tas izskaidrotu planētas diezgan lielo blīvumu — 2,1 g/cm³. Planētas masa ir apmēram 1,27×1022 kg. Brīvā kritiena paātrinajums uz Plutona ir 0,66 m/s². Plutons saņem apmēram 1600 reižu mazāk Saules gaismas nekā Zeme. Temperatūra uz planētas virsmas mainās no 37 līdz 63 K (siltāki parasti ir tumšie apgabali). Pamatraksts: Plutona pavadoņi Plutonam pašlaik ir zināmi pieci pavadoņi. Lielākais no tiem ir Harons, tā diametrs ir nedaudz mazāks par pusi no paša Plutona diametra, un masu attiecība ir 1:10; daži astronomi sistēmu Plutons-Harons sauc par dubultplanētu sistēmu. Ilgu laiku tika uzskatīts, ka Harons ir vienīgais Plutona pavadonis, bet 2005. gada maijā ar Habla kosmisko teleskopu tika atklāti vēl divi pavadoņi, kuriem piešķīra pagaidu apzīmējumu S/2005 P 1 un S/2005 P 2. To diametrs ir aptuveni 100–150 km. 2006. gada jūnijā tiem tika piešķirts oficiāls nosaukums Nikte (Nix) un Hidra (Hydra). 2011. gada vasarā ar Habla kosmisko teleskopu tika atklāts ceturtais pavadonis, kuram dots pagaidu nosaukums P4. Pavadoņa diametrs tiek lēsts no 13 līdz 34 km un tas atrodas starp Niktes un Hidras orbītām. 2012. gadā jūlijā tika paziņots par piektā Plutona pavadoņa atklāšanu. Jaunatklātais pavadonis tika nodēvēts par P5. Tas ir neregulāras formas objekts, kura diametrs ir tikai 10 līdz 20 km. 2013. gada 2. jūlijā Starptautiskā Astronomiskā apvienība paziņoja, ka pavadoņi P4 un P5 oficiāli nosaukti par Kerberu un Stiksu. D. R. Williams. «Pluto Fact Sheet». NASA, 2006. gada 7. septembris. Skatīts: 2007-03-24. M. W. Buie, W. M. Grundy, E. F. Young, L. A. Young, S. A. Stern (2006). "Orbits and photometry of Pluto's satellites: Charon, S/2005 P1, and S/2005 P2". Astronomical Journal 132: 290. doi:10.1086/504422. arΧiv:astro-ph/0512491. Based on the orientation of Charon's orbit, which is assumed the same as Pluto's spin axis due to the mutual tidal locking. Calvin J. Hamilton. «Dwarf Planet Pluto». Views of the Solar System, 2006-02-12. Skatīts: 2007-01-10. «JPL Small-Body Database Browser: 134340 Pluto». Skatīts: 2008-06-12. Based on geometry of minimum and maximum distance from Earth and Pluto radius in the factsheet JPL/NASA. «What is a Dwarf Planet?». Jet Propulsion Laboratory, 2015-04-22. Skatīts: 2022-01-19. John Lewis (redaktors). Physics and chemistry of the solar system (2 izd.). Elsevier, 2004. 64. lpp. «Plūtons – debess ķermenis ar visbēdīgāko likteni». skats.lv. Arhivēts no oriģināla, laiks: 2015. gada 16. martā. Skatīts: 2015. gada 14. martā. Hubble discovers Pluto’s fourth moon EMILY BALDWIN, ASTRONOMY NOW, 2011-07-21, (angliski) Atklāj jaunu Plutona pavadoni, tvnet.lv, 12.07.2012. Names for New Pluto Moons Accepted by the IAU After Public Vote Vikikrātuvē par šo tēmu ir pieejami multivides faili. Skatīt: Plutons. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Plūtons LIIS projekts "Astronomija tīklā" "Plūtons dabūs trūkties"[novecojusi saite] raksts LU mājaslapā