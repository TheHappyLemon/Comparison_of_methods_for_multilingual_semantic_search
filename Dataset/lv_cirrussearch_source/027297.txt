Tizen ir operētājsistēma, kas veidota uz Linux kodola un GNU C bibliotēkas pamata, realizējot Linux API koncepciju. Tā paredzēta plaša spektra ierīcēm, piemēram, personālajiem datoriem, viedtālruņiem, multimediju ierīcēm, sadzīves tehnikai. Tizen atvērto pirmkodu attīsta Linux Foundation, un projektu pārvalda Technical Steering Group (TSG), kuru veido uzņēmumi Samsung Electronics, Intel un citas organizācijas. Projektu atbalsta bezpeļņas asociācija Tizen Association. Tizen veidota, integrējot un tālāk attīstot projektus MeeGo (sākotnēji izstrādāts Nokia, vēlāk — Linux Foundation), LiMo (LiMo Foundation) un Bada (Samsung). Atšķirībā no MeeGo, Tizen izmanto lietojumprogrammas saskarni Tizen Web API, kas balstīta uz HTML5. Uzņēmums Samsung Electronics sadarbībā ar EFL un īpaši ar Karstenu Haicleru (Carsten Haitzler) izstrādāja projektu LiMo. 2011. gada septembrī projektam pievienojās Intel, un tas tika pārdēvēts par Tizen. Intel kopā ar Nokia un Linux Foundation bija izstrādājusi platformu MeeGo, bet 2011. gadā Nokia pārtrauca atbalstīt Linux izstrādes, pievēršoties Microsoft programmatūrai. 2012. gada 1. janvārī LiMo Foundation tika pārdēvēts par Tizen Association. 2012. gada 30. aprīlī izlaista Tizen versija 1.0 ar koda nosaukumu Larkspur. 2012. gada 25. septembrī izlaista versija 2.0 alpha ar koda nosaukumu Magnolia. Pirmā uz Tizen balstīta ierīce bija Samsung viedkamera NX300M, kura izlaista 2013. gada oktobrī. Operētajsistēma izmantota viedpulkstenī Samsung Gear 2, kurš izlaists 2014. gada aprīlī. Pirmā Tizen viedtālruņa izlaišana aizkavējās, lai veiktu uzlabojumus, līdz 2015. gada janvārī izlaists Samsung Z1. Samsung tirgū laiž Tizen operētājsistēmas viedtelefonu LETA--AFP, 2015.01.14 Oficiālā vietne