Mobutu Sese Seko Kuku Ngbendu Va Za Banga, īstajā vārdā Žozefs Desīrs Mobutu (Joseph-Désiré Mobutu, dzimis 1930. gada 14. oktobrī, miris 1997. gada 7. septembrī), bija Kongo DR, vēlāk Zairas, prezidents un militārais diktators no 1965. līdz 1997. gadam. Viņš bija arī Āfrikas Vienotības organizācijas vadītājs no 1967. līdz 1968. gadam. Dzimis 1930. gadā Lisalas pilsētā Beļģu Kongo. 1949. gadā Mobutu sāka dienēt Beļģu Kongo armijā. 1960. gadā, kad Kongo DR ieguva neatkarību no Beļģijas, pulkvedis Mobutu bija armijas štāba vadītājs. Šajā pašā gadā sākās Kongo krīze, un ar Beļģijas un Amerikas Savienoto Valstu atbalstu Mobutu gāza demokrātiski ievēlēto premjerministra Patrisa Lumumbas valdību. Tā vietā tika izveidota jauna valdība, ar kuras ziņu 1961. gadā Lumumbu nogalināja. Mobutu turpināja vadīt bruņotos spēkus, un 1965. gadā militāra apvērsuma laikā gāza valdību un pārņēma varu valstī savās rokās. Savas "valsts autentiskuma" (Zairiānizācija, Authenticité) programmas ietvaros 1971. gadā Kongo DR pārdēvēja par Zairu, bet 1972. gadā Žozefs Mobutu mainīja savu vārdu uz Mobutu Sese Seko. Mobutu valstī izveidoja totalitāru režīmu, uzkrāja savas personīgās bagātības, mēģināja iznīcināt visu, kas bija saistīts ar koloniālo kultūru. Tajā pašā laikā Rietumu pasaule un Ķīna sniedza ievērojamu atbalstu viņa spēcīgās pretpadomju nostājas dēļ. Zairā viņa valdīšanas laikā bija nekontrolēta inflācija, lieli ārējie parādi un milzīgas valūtas devalvācijas. 1991. gadā, saimniecības pasliktināšanās un nemieru dēļ, Mobutu bija spiests sākt dalīt varu valstī ar opozīcijas līderiem. 1997. gadā Lorēna Desīra Kabilas nemiernieki Mobutu padzina no valsts. Trīs mēnešus vēlāk, slimojot ar prostatas vēzi, Mobutu Sese Seko nomira Marokā. tulkojumā: "kareivis, kurš atstāj savā ceļā uguns pēdas" «10 reiz ārkārtīgi slepenas un divdomīgas CIP operācijas: Gāza Kongo cerību». delfi.lv. 2016. gada 22. janvāris. Vikikrātuvē par šo tēmu ir pieejami multivides faili. Skatīt: Mobutu Sese Seko.