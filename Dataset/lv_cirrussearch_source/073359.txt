Džeks Leons Rūbijs (angļu: Jack Leon Ruby, dzimis kā Džeikobs Rubinstains (angļu: Jacob Rubenstein) 1911. gada 25. martā, miris 1967. gada 3. janvārī) - Dalasas naktskluba īpašnieks, kurš 1963. gada 24. novembrī publiski nogalināja ASV prezidenta Džona Kenedija iespējamo slepkavu Lī Hārviju Osvaldu. Dzimis Čikāgā, no Polijas emigrējušu ebreju ģimenē. Bērnībā daudz kavējis skolu, tāpēc ievietots pāraudzināšanas iestādē. Darbojās zirgu skriešanās sacensību biznesā. Pēc dienesta armijā ASV Otrā Pasaules kara laikā 1947. gadā pārcēlās uz Dalasu, kur nomainīja uzvārdu uz Rūbiju. Uzturēja dažādus naktsklubus un striptīzbārus. Viņam bija pazīšanās gan Dalasas policijas, gan vietējās mafijas un spēļu biznesa aprindās. Pēc Kenedija nogalināšanas vairāki liecinieki jau iepriekš bija reportieru pūlī Dalasas policijas ēkā manījuši Rūbiju. 1963. gada 24. novembrī, divas dienas pēc Kenedija nogalināšanas, Rūbijs brīdī, kad Osvaldu pārveda no policijas ēkas uz cietumu, piesteidzās pie viņa un ar revolveri iešāva tam vēderā. Tas notika televīzijas tiešajā ēterā. Osvalds tika nogādāts tai pašā slimnīcā, kur divas dienas iepriekš mira Kenedijs, tomēr ārstiem viņu glābt neizdevās. Tūlīt pēc šāviena Rūbijs tika arestēts. Viņš paskaidroja, ka šāvis tāpēc, lai parādītu, ka ebrejiem "ir iekšas", ka gribējis atjaunot Dalasas labo slavu un ka negrib, lai Žaklīnai Kenedijai būtu jāatbild uz jautājumiem tiesā. Tomēr vēlāk viņš vairākkārt apgalvoja, ka Kenedija slepkavība ir sazvērestība, konkrēti tomēr neprecizējot. Pēc vairākkārtīgiem lūgumiem, kuri iesākumā tika ignorēti, Rūbijam izdevās tikties ar Vorena komisijas locekļiem. Rūbijs lūdza pārcelt viņu uz Vašingtonu, jo Dalasā viņam esot bažas par dzīvību, tomēr komisija apgalvoja, ka pastāv juridiski šķēršļi šādai pārvešanai. Rūbijs tika atzīts par vainīgu slepkavībā un notiesāts uz nāvi. Viņš pārsūdzēja tiesas lēmumu, 1966. gada 5. oktobrī nāvessods tika atcelts un norīkota jauna lietas izskatīšana 1967. gada februārī. Tomēr 1966. gada decembrī Rūbijs tika nogādāts slimnīcā, kur viņam tika konstatēts vēzis un 1967. gada 3. janvārī viņš mira. Pēdējā zināmajā uzrunā 19. decembrī viņš liecināja, ka Osvaldu nogalinājis viens. Vikikrātuvē par šo tēmu ir pieejami multivides faili. Skatīt: Džeks Rūbijs. Encyclopædia Britannica raksts (angliski) An article on Ruby's family background and childhood[novecojusi saite] Testimony of Earl Ruby In Defense of Jack Ruby Arhivēts March 23, 2021, Wayback Machine vietnē. Jack Ruby: Dallas' Original J.R.