Doroteja Vīrere (vācu: Dorothea Wierer; dzimusi 1990. gada 3. aprīlī Bruniko) ir Itālijas biatloniste, divkārtēja Pasaules kausa kopvērtējuma uzvarētāja, trīskārtēja pasaules čempione, olimpisko spēļu un pasaules čempionātu medaļniece. Ar biatlonu nodarbojas kopš 2000. gada. Ar panākumiem startējusi jauniešu un junioru pasaules čempionātos, kuros ieguvusi piecas zelta medaļas, kā arī vairākas godalgotās vietas stafetes komandas sastāvā. Pasaules kausa izcīņā debitējusi 2009. gadā. Pirmoreiz vietu uz goda pjedestāla izcīnījusi 2014. gada 8. martā Pokļukā, ierindojoties 3. vietā iedzīšanas disciplīnā, bet savu pirmo uzvaru kādā no pasaules kausa posmiem guvusi 2015. gada 5. decembrī Estešundā 15 km individuālajā distancē. Līdz 2019.—2020. gada sezonas beigām Vīreres panākumu skaitā PK posmos ir 35 individuālie goda pjedestāli, tai skaitā 11 uzvaras. Izcīnītas vairākas godalgotās vietas arī stafetes komandas sastāvā. 2015.—2016. gada sezonā ierindojās trešajā vietā PK kopējā ieskaitē, kā arī izcīnīja mazo kristāla globusu par uzvaru 15 km individuālās distances kopvērtējumā. 2019.—2020. gada sezonā kļuva par pirmo itāļu biatlonisti, kurai izdevās iegūt Pasaules kausu. Piedalījusies 2014. gada ziemas olimpiskajās spēlēs Sočos, kur izcīnījusi bronzas medaļu jauktajā stafetē. Individuāli augstākais rezultāts olimpiskās spēles bija 6. vieta sprintā. Arī 2018. gada ziemas olimpiskajās spēlēs Phjončhanā izcīnīja bronzu jauktajā stafetē. Pasaules čempionātos piedalās kopš 2011. gada. 2019. gadā Estešundā masu starta disciplīnā izcīnija čempiones titulu. Vēl sportistes panākumos ir sudraba medaļa iedzīšanas sacensībās 2016. gadā Oslo, kā arī viena sudraba un trīs bronzas godalgas stafetēs Itālijas komandas sastāvā. 2020. gada Pasaules čempionātā Antholcā izcīnīja divas zelta (iedzīšanā un 15 km individuālajā distancē) un divas sudraba godalgas (jauktajā stafetē un masu startā). 2019.—2020. gada sezonā otro reizi uzvarēja Pasaules kausa kopējā ieskaitē. 2022. gada ziemas olimpiskajās spēlēs izcīnīja bronzas medaļu sprintā. Vikikrātuvē par šo tēmu ir pieejami multivides faili. Skatīt: Doroteja Vīrere. Olympedia profils (angliski) The Sport.org profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FISI profils (itāliski)