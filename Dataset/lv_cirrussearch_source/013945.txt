Hošimina (vjetnamiešu: Thành phố Hồ Chí Minh — ‘Ho Ši Mina pilsēta’), līdz 1975. gadam Saigona (Sài Gòn), ir pilsēta Vjetnamas dienvidos, netālu no Mekongas grīvas pie Saigonas upes ap 60 km no Dienvidķīnas jūras. Vjetnamas lielākā pilsēta, atsevišķas municipalitātes centrs. Nosaukta Ho Ši Mina vārdā. Pilsētā dzīvo ievērojama ķīniešu mazākumtautība. Galvenais valsts saimniecības centrs (rada 20% no Vjetnamas IKP). Pirms vjetnamiešu ierašanās Hošimina (toreiz ar nosaukumu — Preinokora (khmeru: ព្រៃនគរ (prɨy nɔkɔɔ))) bija Khmeru impērijas tirdzniecības osta. 1623. gadā Kambodžas karalis atļāva pilsētā apmesties vjetnamiešu bēgļiem. 1698. gadā vjetnamieši apmetni sagrāba, un kopš tā laika Hošimina atrodas Vjetnamas pārvaldībā. 1859. gadā to ieņēma franči un pilsēta kļuva par Francijas kolonijas Kohinhinas galvaspilsētu. 1954. gadā Vjetmina karaspēks sakāva frančus Denbenfu kaujā un tie bija spiesti pamest Vjetnamu. Tomēr franči neatzina komunistiskā Vjetmina varu, to vietā atbalstot Vjetnamas imperatoru Bao Dai, kurš jau 1950. gadā bija izvēlējies Saigonu par savu galvaspilsētu. Kad 1954. gadā oficiāli tika izveidota Dienvidvjetnama, Saigona kļuva par tās galvaspilsētu. 1975. gada 30. aprīlī, beidzoties Vjetnamas karam, Saigonu ieņēma Ziemeļvjetnamas karaspēks. Hošiminā dzimuši: Kao Vjets Ngujens (Cao Việt Nguyễn; 1987) — mākslinieks; Margerita Dirasa (Marguerite Duras, 1914—1996) — rakstniece. http://www.demographia.com/db-worldua.pdf. Vikikrātuvē par šo tēmu ir pieejami multivides faili. Skatīt: Hošimina. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)