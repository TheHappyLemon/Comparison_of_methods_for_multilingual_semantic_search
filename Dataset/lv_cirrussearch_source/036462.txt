Acidobacteriaceae ir viena no trim Acidobacteria tipa dzimtām, kurā ietilpst septiņas baktēriju ģintis. Visas baktērijas ir gramnegatīvas. Šūnas ir nūjiņformas, parasti sastopamas kā atsevišķas šūnas, retāk pāros, īsās ķēdēs vai ķekaros. Kapsulu un ekstracelulārā matriksa veidošana ir variabla dzimtas pārstāvjiem. Pārvietošanas veids ir variabls baktērijām. Šūnas ir aerobas, izņemot Acidobacter un Telmatobacter sugas, kas ir fakultatīvi anaerobas. Acidobacteriaceae baktērijas ir heterotrofiskas un spēj augt uz dažādiem ogļhidrātiem un polisaharīdiem, taču dažas baktērijas izmanto aminoskābes kā oglekļa resursus. Baktērijas ir acidofilas, aug skābā vidē ar pH no 3,0 līdz 7,5, optimālākais pH līmenis dzīvošanai ir parasti zem 6,0. Temperatūra, pie kuras baktērijas spēj augt, ir robežās no 4 līdz 37 °C. Šīs baktērijas parasti ir izolētas no skābas augsnes un citām skābām vidēm. Tikai četri celmi no Granulicella ģints spēj izdzīvot vidē ar NaCl koncentrāciju līdz 3,5%, bet visi citi nevar. Dzimtas tipiskā ģints ir Acidobacterium un ģints tipiskā suga ir Acidobacterium capsulatum. Barbara J. Campbell. The Family Acidobacteriaceae. The Prokaryotes, 2014. pp 405-415. Springer Berlin Heidelberg ISBN 978-3-642-38954-2 doi:10.1007/978-3-642-38954-2_160 Kishimoto, N., Kosako, Y. & Tano, T. Current Microbiology. January 1991, Volume 22, Issue 1, pp 1–7. doi:10.1007/BF02106205