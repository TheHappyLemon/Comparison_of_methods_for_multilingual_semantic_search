Latvijas riteņbraucēju vienības brauciens ir riteņbraukšanas sacensības amatieriem, kas vēsturiski notika no 1936. līdz 1939. gadam un tika atjaunotas 1995. gadā. Sacensības norisinās Latvijā, kopš to atjaunošanas katru gadu notiek Siguldas apkārtnē. Vēsturiski sacensības risinājās 2 dienas augusta mēneša beigās, mūsdienās kopš Vienības brauciena atjaunošanas — septembra sākumā. 1930. gados riteņbraukšanas sports bija populārs sporta veids Latvijā. Riteņbraukšanu atbalstīja un tā popularitāti veicināja Latvijas Valsts prezidenta Kārļa Ulmaņa ierosinātie Vienības braucieni. Ar prezidenta atbalstu pirmās sacensības tika organizētas 1936. gadā, kurās no visiem Latvijas novadiem piedalījās 1214 riteņbraucēji. Šis brauciens noslēdzās Rīgā. Otrais Vienības brauciens 1937. gadā noslēdzās Jelgavā, un tajā bija piedalījies 1301 riteņbraucējs. Trešais Vienības brauciens 1938. gadā Rīgā noslēgumā bija pulcinājis 1329 dalībniekus, bet pēdējā 4. Vienības braucienā 1939. gada 26. un 27. augustā jau piedalījās 6225 riteņbraucēji. Šis ikgadējais notikums bija guvis nepieredzētus panākumus un kļuvis par tautas sporta propagandas pasākumu. Sacīkšu braucienos visvairāk uzvaru izcīnija Alma Lieģe-Lasi un Arvīds Immermanis. Vienības brauciena noslēgumos dalībniekiem, posmu uzvarētajiem tika piešķirtas balvas — jauni velosipēdi no tā laika lielākajām velosipēdu fabrikām G. Ērenpreis velosipēdu fabrikas, velosipēdu fabrikām Latvello, A/S Omega, Lippert, Līva, dažādi kausi, medaļas, pašvaldību speciālbalvas, rakstāmlietas un citas piemiņas balvas. 2. Pasaules karš un Padomju okupācija pārtrauca Vienības braucienu norisināšanos līdz pat Latvijas Neatkarības atjaunošanai, un tie tika atjaunoti 1995. gadā. Vienības velobrauciens tika atjaunots pēc riteņbraukšanas kluba "Marss" trenera Ernesta Pūces iniciatīvas, to atbalstot tā brīža Latvijas prezidentam Guntim Ulmanim un citiem domubiedriem. Šobrīd sacensības notiek trīs dažādās distancēs — šosejas sporta, kalnu riteņbraukšanas un tautas braucienā, tomēr iepriekš sacensības ir notikušas arī krasi atšķirīgos formātos. Riteņbraucienā regulāri piedalījušies spēcīgākie Latvijas riteņbraucēji, bet 2013. gada sacensībās startēja arī panākumiem bagāti bijušie un aktīvie ārvalstu riteņbraucēji, kā Marks Kevendišs, Rolfs Aldags, Brians Holms, Jāns Kirsipū, Jo Planckaert, Willy Planckaert, Jean-Marie Wampers, Peter Farazijn, Wim Vansevant, Alijn Mynsberghe. 2020. gadā COVID-19 pandēmijas dēļ Vienības brauciena ietvaros notika pārceltais Latvijas čempionāts grupas braucienā (tikai vīriešiem elites un U23 grupai). Edvīns Liepiņš, Jānis Seregins. No Leitnera līdz Ērenpreisam. Rīga : Latvijas Industriālā mantojuma fonds, 2009. 208. lpp. ISBN 9934-805-00-6. «Vienības brauciens – toreiz un tagad». Delfi (latviski). 2011. gada 8. augusts. Skatīts: 2015. gada 5. februāris. «Provizoriskie rezultāti (Latvijas riteņbraucēju vienības brauciens 2013)». Arhivēts no oriģināla, laiks: 2013. gada 12. septembrī. Skatīts: 2013. gada 11. septembrī. «Riteņbraucējs Lukševics pirmoreiz kļūst par Latvijas čempionu grupas braucienā». www.lsm.lv (latviešu). Skatīts: 2020-09-07. Oficiālā tīmekļa vietne Fotogalerija no 23. Latvijas Riteņbraucēju Vienības velobrauciens, 2013.gads (100 bildes)