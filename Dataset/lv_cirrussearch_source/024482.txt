Gīlāna (persiešu: گیلان; Gīlān) ir viens no Irānas ostāniem. Tas atrodas pie Kaspijas jūras uz rietumiem no Māzenderānas provinces, uz austrumiem no Ardabīlas provinces un uz ziemeļiem no Zandžānas un Kazvīnas provincēm. Lielākās pilsētas ir Rešta (679 995; ostāna centrs), Bandareanzalī (118 564) un Lāhīdžāna (101 073). 1920. gada maijā ar Padomju Krievijas kara flotes palīdzību varu Gīlānā pārņēma pret Persijas valdību vērstās sacelšanās dalībnieki Mirzas Kučekhana vadībā, kas 5. jūnijā pasludināja Gīlānas Republikas izveidi ar Reštu kā galvaspilsētu. 1920. gada augustā Gīlānas armija neveiksmīgi mēģināja ieņemt Zandžānas provinci. Krievijas PFSR valdība 1920. gada 20. septembrī nolēma samazināt militāro intervenci un sākt pārrunas ar Persijas valdību, kas beidzās ar 26. februāra līgumu par pakāpenisku padomju karaspēka izvešanu no Gīlgānas. 1921. gada 5. jūnijā Gīlānas Republiku pārdēvēja par Persijas Padomju Sociālistisko Republiku un tās armiju par Persijas Sarkano armiju. 1921. gada 29. septembrī Kučekhans veica apvērsumu un pārdēvēja to atkal par Gīlānas Republiku. Pēc neilga pilsoņu kara 2. novembrī varu Gīlgānā pārņēma Persijas valdības armija. Vikikrātuvē par šo tēmu ir pieejami multivides faili. Skatīt: Gīlāna. Encyclopædia Britannica raksts (angliski) Encyclopædia Universalis raksts (franciski)