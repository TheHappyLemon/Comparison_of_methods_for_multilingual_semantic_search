Džons Roberts Holdens (angļu: Jon Robert Holden; dzimis 1976. gada 10. augustā Pitsburgā, Pensilvānijas štatā, ASV) ir bijušais amerikāņu basketbolists, pārsvarā spēlēja saspēles vadītāja pozīcijā. Spēlētājs ieguva Krievijas pilsonību un kopš 2003. gada bija Krievijas basketbola izlases saspēles vadītājs. Klubu karjerā lielākos panākumus guva pārstāvot Krievijas Superlīgas klubu Maskavas CSKA (2002—2011). Pēc profesionālā basketbola karjeras beigām kļuvis par skautu un basketbola funkcionāru. Laikā no 1994. līdz 1998. gadam viņš pārstāvēja Bucknell universitāti NCAA pirmās divīzijas turnīrā. Pirmo sezonu Eiropā Dž. R. Holdens aizvadīja Latvijā - Latvijas Basketbola līgas klubā ASK/Brocēni/LMT. Dž. R. Holdens tiek uzskatīts par vienu no vislabākajiem viesspēlētājiem, kas spēlējuši LBL. No 1999. līdz 2001. gadam viņš spēlēja Ostendes "Telindus" klubā Beļģijas līgā, pēc tam Grieķijas līgā — Atēnu AEK. Kopš 2002. gada Dž. R. Holdens spēlēja Krievijas Superlīgas klubā Maskavas CSKA. Katrā valstī viņš ir izcīnījis vismaz vienu nacionālā čempiona titulu. CKSA sastāvā triumfēja 2005.—2006. un 2007.—2008. gada Eirolīgas sezonā. 2003. gadā ar īpašu Krievijas prezidenta Vladimira Putina rīkojumu Dž. R. Holdenam tika piešķirta Krievijas pilsonība. Vienlaikus viņš saglabāja ASV dubultpilsonību. Dž. R. Holdens kļuva par pirmo tumšādaino basketbolistu Krievijas izlasē. Tās sastāvā piedalījies 2008. gada Pekinas Olimpiskajās spēlēs, kā arī 2005. gada un 2007. gada Eiropas čempionātā. 2007. gadā Krievija ar Dž. R. Holdenu sākumsastāva saspēles vadītāja pozīcijā izcīnīja zelta medaļu Eiropas čempionātā, finālā pret Spāniju viņš guva uzvaras grozu 2 sekundes pirms spēles laika beigām. 2011. gada jūnijā pēc CSKA kārtējās uzvaras Krievijas Superlīgā Dž. R. Holdens paziņoja par profesionāļa karjeras beigām. Pēc karjeras beigām dzīvo Nortvilā, Mičiganas štatā, un ir skauts NBA kluba Detroitas "Pistons" sistēmā. 2019. gada rudenī tika apstiprināts amatā cita NBA kluba Bruklinas "Nets" sistēmā kā spēlētāju atlases vadītājs (Director of Player Personnel). «LBL leģionāru Top10: visu laiku labākais - Holdens». Sportacentrs.com (latviešu). 2014-09-30. Skatīts: 2019-10-04. Maskavas CSKA triumfē, Holdens beidz karjeru Diena.lv Dž.R.Holdens: "Latvijā pavadīju svarīgāko sezonu karjerā" sportacentrs.com Eirolīgas profils (angliski)