Ammāna (arābu: عمّان, ʿAmmān) ir Jordānijas galvaspilsēta un lielākā valsts pilsēta pēc iedzīvotāju skaita. 2010. gadā tajā dzīvoja aptuveni 1,92 miljoni iedzīvotāju. Senebreji šo pilsētu dēvēja par Rabbath Ammon, savukārt senie grieķi un romieši par Filadelfiju (Φιλαδέλφεια). Ammānas austrumu daļā atrodas Jordānijas karaļa rezidence, bet rietumu daļā valsts valdības ēka. Pilsēta ir uzcelta paugurainā apvidū uz austrumiem no Adžlūna kalniem, mazas, dažkārt izžūstošās Ammānas upes un tās pieteku krastos. Ammāna ir Jordānijas tirdzniecības, saimniecības un transporta centrs. Pilsētā tiek ieguldīti aptuveni 90% no investīcijām valsts līmenī. Vienīgā starptautiskā lidosta — Karalienes Alijas starptautiskā lidosta (IATA: AMM) — atrodas aptuveni 30 km uz dienvidiem no Ammānas. Pilsētā atrodas 1962. gadā dibinātā Jordānijas Universitāte. Pilsēta ir dibināta ap 7000. gadu p.m.ē. un ir viena no vecākajām pilsētām, kas pastāv vēl joprojām arī mūsdienās. 1921. gadā Ammāna kļuva par Transjordānijas galvaspilsētu, bet 1946. gadā, kad Jordānija ieguva neatkarību no Apvienotās Karalistes, — par mūsdienu valsts galvaspilsētu. 1970. gadā pilsētas ielās notika asas cīņas starp valdību un palestīniešu bēgļiem. Ammāna ir viena no visstraujāk augošajām pilsētām pēc iedzīvotāju skaita Tuvajos Austrumos. 20. gadsimta sākumā pilsētā dzīvoja aptuveni 3000 iedzīvotāji, pēc Otrā pasaules kara — 65 000. 1990. gadu vidū Ammānas aglomerācijā dzīvoja jau viens miljons iedzīvotāji, bet tagad jau vairāk par 2,2 miljoniem. Mūsdienās pilsētā dzīvo dažādas izcelsmes cilvēki. Daudzi ir ieceļotāji no Palestīnas, Kaukāza, Sīrijas un Irākas.[nepieciešama atsauce] Līdzīgi kā valstī, arī Ammānā populārākie sporta veidi ir futbols un basketbols. Jordānijas augstākajā futbola līgā spēlē divi klubi no Ammānas: al-Wiḥdāt un al-Faiṣalī. 2007. gadā Ammānā notika Āzijas čempionāts vieglatlētikā, bet 2009. gadā — IAAF Pasaules čempionāts krosa skriešanā. Vikikrātuvē par šo tēmu ir pieejami multivides faili. Skatīt: Ammāna. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Pareizticīgo enciklopēdijas raksts (krieviski)