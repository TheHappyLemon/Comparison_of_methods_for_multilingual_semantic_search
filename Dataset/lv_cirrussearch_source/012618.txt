"Pārvērtība" (vācu: Die Verwandlung) ir Franca Kafkas 1915. gadā publicēta novele. Tā bieži tiek uzskatīta par vienu no svarīgākajiem 20. gadsimta darbiem, un mūsdienās tiek plaši studēta ar mākslu saistītajās studiju programmās augstskolās visā Rietumu pasaulē.[nepieciešama atsauce] Stāsts ir sadalīts trīs daļās. Tas sākas ar to, ka ceļojošais tirgotājs Gregors Zamza pēkšņi pamostas un atklāj, ka ir kļuvis par milzīgu, kukainim līdzīgu radījumu. Pretēji tam, ko varētu gaidīt, viņš nešķiet meklējam izskaidrojumu savam jaunajam stāvoklim. Viņa vienīgās raizes ir piecelties no gultas un nenokavēt nākamo vilcienu. Katastrofa patiešām sākas tad, kad Gregora izskatu atklāj viņa ģimene un uzņēmuma pārzinis, kas ir atnācis noskaidrot, kāpēc viņš nav laikus ieradies darbā. Kamēr pārzinis sašutumā pamet notikumu vietu, Gregora tēvs, apbruņojies ar spieķi, iedzen dēlu-kukaini atpakaļ istabā. Tajā pašā laikā, mēģinādams paskaidrot savus labos nodomus, Gregors konstatē, ka ir zaudējis spēju runāt. Sēdot ieslēgts savā istabā un pārtiekot no pārtikas atliekām, ko viņam atnes māsa Grēta, un pret kurām viņa kukaiņa gaume neprotestē, Gregors vēl kādu laiku cer, ka kaut kādā nezināmā ceļā spēs atgūt zaudēto kontroli pār situāciju. Viņš bija uzņēmies rūpes par savējiem pēc tēva uzņēmuma bankrotēšanas un viņam atlika strādāt vēl dažus gadus, lai dzēstu ģimenes parādus. Pamazām pārējie iemācās iztikt bez viņa. Zamza vecākais, kas līdz šim šķita nespējīgs, ja ne mirstošs, atrod šveicara vietu. Māte, neskatoties uz astmu, kas to moka, mājās šuj pēc pasūtījuma. Māsa, kura pavadīja dienas spēlējot vijoli, strādā par veikalnieci un vakaros mācās stenogrāfiju un franču valodu, lai uzlabotu savas karjeras izredzes. Gregora veselība neizskaidrojami pavājinās ik dienu. Dzīvoklis tiek daļēji izīrēts. Durvis uz Gregora istabu paliek ciet un pati istaba pārtop par nevajadzīgo lietu un atkritumu piebāztu kambari. Tēvs, māte un māsa, šķiet, vispār aizmirsuši par viņa esamību, taču kādā vakarā Gregors tiek ārā. Pārpratumu virknē viņš nostāda pret sevi īrniekus un ģimeni. Māsa Grēta, kas vēl nesen par viņu gādāja, izvirza domu, ka šis riebīgais kukainis nevar būt viņu Gregors un ka pienācis tikt no viņa vaļā. Neviens vēl neuzdrošinās iedomāties, kā. Viņiem arī nebūs tas jādara, jo tajā pašā naktī Gregors mirst. Nākamajā rītā Zamzas ģimene dodas pastaigā, pat nepainteresējoties, kur kalpone izmetusi beigtā kukaiņa atliekas. Die Verwandlung (DigBib.org; text, pdf, HTML) (vāciski)