Artūrs Mārtiņš Žagars (dzimis 2000. gada 21. aprīlī Jūrmalā) ir latviešu basketbolists, spēlē saspēles vadītāja pozīcijā. 2023. gadā pārstāv Lietuvas Basketbola līgas klubu Viļņas "Wolves", kurš to īrē no Turcijas kluba Stambulas "Fenerbahçe".Pārstāv Latvijas pieaugušo izlasi, 2023. gada Pasaules kausā bija tās pirmā piecinieka saspēles vadītājs. Bijis Latvijas jaunatnes basketbola izlašu spēlētājs, ar U-18 izlasi izcīnījis sudraba medaļu Eiropas čempionātā. Basketbolā nonācis tēva Jura Žagara, kurš tobrīd spēlēja basketbolu amatieru līmenī, taču pārstāvējis arī Latvijas U-18 izlasi, un ņēma Artūru līdzi uz saviem treniņiem, ietekmē. Tēvs aizvedis Artūru arī uz pirmo basketbola nodarbību uz BJBS Rīga/DSN, pie trenera Mārtiņa Fomina. Latvijas Jaunatnes basketbola līgā pārstāvēja Daugavas Sporta nama komandu, kuru trenēja Raivo Otersons, bet viņa komandas biedrs bija arī vēlākais Latvijas jaunatnes izlašu un pieaugušo izlases komandas biedrs Artūrs Kurucs. 2017. gadā nonāca ACB līgas komandas Badalonas "Joventut" sistēmā, kuras junioru komandā (U18 Divina Seguros Joventut Badalona) 2017.—2018. gada sezonā piedalījās U-18 vecuma spēlētāju Eirolīgas turnīrā. 2018.—2019. gada sezonā tika nodots īrē komandas fārmklubam El Pratas "Prat", bet guva labās kājas potītes saišu traumu, kuras rezultātā nācās izlaist vairākus mēnešus. 2019. gada rudenī sezonu sāka Badalonas "Joventut" pieaugušo komandā. 2018. gada vasarā piedalījās NBA jauno talantu nometnē Global Camp Itālijas pilsētā Trevīzo. Sākotnēji bija pieteicies uz 2019. gada un 2020. gada NBA draftu, taču abas reizes atsauca savu kandidatūru. Arī vēlākajās sezonās "Joventut" Latvijas basketbolistu izīrēja citiem klubiem, tādējādi 2021. gadā viņš pārstāvēja Tallinas "Kalev/Cramo" Igaunijā, bet 2022. gadā Vācijas klubu Braunšveigas "Löwen". 2022. gada vasarā A. Žagars noslēdza līgumu ar Lietuvas Basketbola līgas klubu Ķēdaiņu "Nevežis", kura sastāvā kļuva par komandas līderi, bet gados jaunajai komandai izdevās pārsteigt ar labu sniegumu spēcīgajā Lietuvas čempionātā. Pēc sekmīga starta 2023. gada FIBA Pasaules kausā A. Žagars noslēdza līgumu ar Turcijas Eirolīgas klubu Stambulas "Fenerbahçe", kas spēlētāju pirmajā līguma sezonā izīrēja Lietuvas Basketbola līgas klubam Viļņas "Wolves", kura rindās viņš debitēja 23. septembrī. Jau oktobra sākumā A. Žagars guva smagu ceļgala sānu saites traumu. Traumas dēļ A. Žagaram nāksies izlaist vismaz piecus mēnešus. Spēlējis U-16 un U-18 Latvijas jaunatnes izlasēs. 2018. gada vasarā pārstāvējis valstsvienību Rīgā notiekošajā Eiropas U-18 čempionātā, kur Latvija izcīnīja sudraba medaļas, bet A. Žagars tika iekļauts čempionāta simboliskajā pieciniekā, kā arī bija piektais rezultatīvākais un otrais labākais rezultatīvo piespēļu dalītājs (vidēji 18,9 punkti un 6,3 rezultatīvas piespēles spēlē). 2018. gadā treniņspēlē pret Baltkrieviju debitēja Latvijas pieaugušo izlasē, kuru pārstāv joprojām. Tika iekļauts Latvijas izlases sastāvā 2023. gada FIBA Pasaules kausā, kas bija valstsvienības debija šajā turnīrā. Pasaules kausā spēlēja kā starta piecinieka saspēles vadītājs. Turnīra pēdējā spēlē par 5. vietu, pret Lietuvas basketbola izlasi, atdeva 17 rezultatīvas piespēles, uzstādot jaunu FIBA Pasaules kausa rekordu. Šis ir arī lielākais rezultatīvo piespēļu skaits, kādu vienā oficiālā spēlē ir izdarījis Latvijas izlases basketbolists (iepriekšējais rekords — 16 piespēles kopš 2001. gada piederēja Raimondam Migliniekam). Pasaules kausa noslēgumā A. Žagars tika iekļauts turnīra simboliskajā otrajā izlasē. A. Žagara tēvs uzņēmējs Juris Žagars pats savulaik spēlējis basketbolu. Vecāki ir šķīrušies, mātei Ilzei ir sava ģimene, savukārt A. Žagara audžumāte Rūta ir bijušā basketbolista un trenera Uvja Helmaņa bijusī sieva un basketbolistu Kārļa un Kriša Helmaņu māte. «Latvijas U18 komanda: viņi cīnīsies ar Serbiju». basket.lv. Arhivēts no oriģināla, laiks: 2019-04-22. Skatīts: 2019-04-22. «Sudrabs kā zelts • IR.lv». ir.lv. Skatīts: 2023-12-30. Māris Siliņš. «Basketbola diriģents Žagars». LA.LV (latviešu). Skatīts: 2023-03-04. «Artūrs Žagars». basket.lv. Skatīts: 2018-11-12.[novecojusi saite] «Zagars, Arturs». Euroleague.net. Skatīts: 2018-11-12.[novecojusi saite] LETA. «Jaunais basketbola talants Žagars traumas dēļ nevarēs spēlēt aptuveni piecus mēnešus». lsm.lv, 2018-11-3. Skatīts: 2018-11-12. Gatis Kreceris. «Talantīgais Artūrs Žagars: Pretinieku nerespektēju, neskatos uz viņa uzvārdu». TVNET, 2018-11-6. Skatīts: 2018-11-12. «Kėdainių „Nevėžio-Optibet“ atakoms diriguos latvis Artūras Martinas Žagaras». NEVĖŽIS-OPTIBET (en-US). Skatīts: 2023-02-20. «Žagars: Šī būtībā ir pirmā sezona, kad varu pārliecināties, cik labs esmu | Sportazinas.com». www.sportazinas.com (en-US). 2023-02-16. Skatīts: 2023-02-20. «NOSKATIES ⟩ Žagars debitē "Wolves" rindās». Basketbols (latviešu). 2023-09-23. Skatīts: 2023-10-03. Delfi. «Oficiāli: Žagaram traumas dēļ būs jāizlaiž vismaz pieci mēneši, sliktākās prognozes nepiepildās». sports.delfi.lv (latviešu), 2023-10-19. Skatīts: 2023-10-25. Andrejs Siliņš. «Žagars debitē izlasē, bet turpinās ar U18; pret Krieviju - visi labākie». Sportacentrs.com (latviešu), 2018-06-22. Skatīts: 2023-03-04. «Pasaules kausa izcīņai basketbolā Latvijas izlasē netiks pieteikts Mejeris un Timma». LA.LV (latviešu). Skatīts: 2023-08-28. «Žagars labo leģendārā Kukoča sasniegto Pasaules kausa rekordu». delfi.lv (latviešu). Skatīts: 2023-09-09. «Sudrabs kā zelts • IR.lv». ir.lv. Skatīts: 2023-12-30. Vikikrātuvē par šo tēmu ir pieejami multivides faili. Skatīt: Artūrs Žagars. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski)