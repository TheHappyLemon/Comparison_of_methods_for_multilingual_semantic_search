Šis raksts ir par Itālijas futbola treneri un bijušo futbolistu. Par paukotāju un olimpisko čempionu skatīt rakstu Antonio Konte (paukotājs). Antonio Konte (itāļu: Antonio Conte; dzimis 1969. gada 31. jūlijā) ir itāliešu futbola treneris un bijušais futbolists. Spēlētāja karjeras lielāko daļu pārstāvējis Turīnas "Juventus", spēlējis pussarga pozīcijā, aizvadījis 20 spēles Itālijas izlasē. Futbolista karjeru sācis dzimtās pilsētas Lečes komandā U.S. Lecce, A sērijā debitējot 1986. gada aprīlī, 16 gadu vecumā. 1991. gadā pievienojās Turīnas "Juventus". Šajā klubā Konte aizvadīja 13 sezonas, piecas reizes kļūstot par Itālijas čempionu un vienreiz uzvarot Itālijas kausa izcīņā. 1996. gadā kopā ar Juventus kļuva par UEFA Čempionu līgas uzvarētāju un 1993. gadā izcīnīja UEFA kausu. Itālijas izlasē debitēja 1994. gada 27. maijā draudzības spēlē pret Somiju. Konte bija Itālijas izlases sastāvā 1994. gada FIFA Pasaules kausa un 2000. gada Eiropas čempionāta finālturnīros. Kopumā izlases sastāvā aizvadījis 20 spēles un guvis divus vārtus. Pēc spēlētāja karjeras beigām sācis strādāt par treneri. Sākumā bijis trenera asistents Siena, bet 2006. gadā kļuva par Arezzo galveno treneri. Karjeras turpinājumā vadījis Itālijas klubus Bari, Atalanta un Siena. 2008.—2009. gada sezonā ar Bari kļuva par B sērijas uzvarētāju. 2011. gada 22. maijā tika apstiprināts par Turīnas "Juventus" galveno treneri un trīs sezonas pēc kārtas aizveda klubu līdz Itālijas čempionu titulam. 2014. gada augustā kļuva par Itālijas izlases galveno treneri un vadīja izlasi arī 2016. gada Eiropas čempionāta finālturnīrā, kur aizkļuva līdz ceturtdaļfinālam. Vēl pirms finālturnīra 2016. gada aprīlī Konte panāca vienošanos ar Anglijas Premjerlīgas klubu Chelsea par galvenā trenera pienākumu uzsākšanu 2016.—2017. gada sezonā. Jau savā pirmajā sezonā ar Chelsea kļuva par Premjerlīgas čempionu. 2017.—2018. gada sezonā komanda Premjerlīgā ierindojās tikai 5. vietā un 2018. gada jūlijā Konte tika atbrīvots no amata. 2019. gada 31. maijā tika apstiprināts par Milānas "Internazionale" galveno treneri. 2020.—2021. gada sezonā Kontes vadībā Milānas "Inter" izcīnīja Itālijas čempiontitulu. Tomēr pēc sezonas beigām pēc abpusējas vienošānās Konte klubu atstāja. 2021. gada novembrī tika iecelts par Anglijas Premjerlīgas kluba Tottenham Hotspur galveno treneri. 2023. gada martā pēc tam, kad preses konferencē bija asi kritizējis komandas spēlētājus un kluba vadību, pēc abpusējas vienošanās atstāja amatu. Juventus Itālijas Serie A: 1994–95, 1996–97, 1997–98, 2001–02, 2002–03 Coppa Italia: 1994–95 Supercoppa Italiana: 1995, 1997, 2002, 2003 UEFA Čempionu līga: 1995–96 UEFA kauss: 1992–93 Starpkontinentālais kauss: 1996 UEFA Intertoto kauss: 1999 Bari Itālijas Serie B: 2008–09 Juventus Itālijas A sērija: 2011–12, 2012–13, 2013–14 Supercoppa Italiana: 2012, 2013 Chelsea Anglijas Premjerlīga: 2016–17 FA kauss: 2017–18 Internazionale Itālijas A sērija: 2020–21 Individuālie sasniegumi Itālijas Serie A gada labākais treneris: 2011–12, 2012–13, 2013–14 Anglijas Premjerlīgas sezonas labākais treneris: 2016–17 «Antonio Conte - national football team player» (angļu). eu-football.info. Skatīts: 2018. gada 14. aprīlī. «Par "Chelsea" galveno treneri vasarā kļūs Konte». sportacentrs.com. 2016. gada 4. aprīlī. Skatīts: 2018. gada 14. aprīlī. ««Chelsea» oficiāli atlaiž galveno treneri Konti». tvnet.lv. 2018. gada 13. jūlijā. Skatīts: 2018. gada 14. jūlijā. «Galva, sirds un kājas. Milānas "Inter" oficiāli ieceļ Konti galvenā trenera amatā». sportacentrs.com. 2019. gada 31. maijā. Skatīts: 2019. gada 1. jūnijā. «Konte oficiāli kļuvis par "Tottenham" galveno treneri». sportacentrs.com. 2021. gada 2. novembrī. Skatīts: 2021. gada 6. novembrī. «Pēc skandalozās preses konferences Konte atstāj "Tottenham"». sportacentrs.com. 2023. gada 27. marts. Skatīts: 2023. gada 2. aprīlī. Vikikrātuvē par šo tēmu ir pieejami multivides faili. Skatīt: Antonio Konte. Munzüger Sport profils (vāciski) WorldFootball profils (angliski) Soccerbase trenera profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)