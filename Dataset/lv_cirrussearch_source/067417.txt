«Gilana» pāradresējas uz šejieni. Citas nozīmes skatīt lapā Gilana (nozīmju atdalīšana). Par pilsētu Irānā skatīt lapu Gīlāna. Kārena Šeila Gilana (angļu: Karen Sheila Gillan; dzimusi 1987. gada 28. novembrī) ir skotu aktrise un filmu veidotāja. Viņa ieguva atpazīstamību ar lomām Lielbritānijas filmās un televīzijā, galvenokārt ar Emijas Pondas, vienpadsmitā Doktora pavadones, lomu zinātniskās fantastikas seriālā Doctor Who (2010—2013), par ko saņēmusi vairākas balvas un nominācijas. Starp viņas pirmajām kinolomām ir Elijas loma trillerī Outcast (2010) un Džeinas Lokhārtas loma romantiskajā komēdijā Not Another Happy Ending (2013). Tāpat darbojusies teātrī, piedalījusies Džona Osborna lugā Inadmissible Evidence (2011). Gilanas debija Holivudā bija Kailijas Raselas loma šausmu filmā Oculus (2013), pēc filmas popularitātes ASV, viņa ieguva galveno lomu ABC situāciju komēdijseriālā Selfie (2014). Starptautisku atpazīstamību viņa ieguva ar Nebulas lomu Marvel Cinematic Universe supervaroņu filmās "Galaktikas sargi" (2014), "Galaktikas sargi: 2. daļa" (2017), "Atriebēji: Bezgalības karš" (2018), "Atriebēji: Noslēgums" (2019), "Tors: Mīla un Pērkons" (2022) un "Galaktikas sargi: 3. daļa" (2023). Saņēmusi labus vērtējumus par Rūbijas Raundhausas lomu piedzīvojumu filmās "Džumandži: Laipni lūgti džungļos" (2017) un "Džumandži: Nākamais līmenis" (2019), Semas lomu komēdijā "Šaujampulvera kokteilis" (Gunpowder Milkshake, 2021) un dubultlomu zinātniskās fantastikas trillerī "Klons" (Dual, 2022). Gilana saņēmusi Empire balvu, Nacionālo televīzijas balvu, Teen Choice balvu un nominācijas Britu akadēmijas Skotijas kino balvai, Kritiķu izvēles superbalvai un Saturna balvai. Papildu aktierspēlei viņa saņēmusi labu kritiķu novērtējumu par drāmas filmas The Party's Just Beginning (2018) scenāriju un režiju, kurā pati atveidoja galveno lomu. Tāpat zināma ar publisko tēlu un sabiedrisko aktivitāti, lielākoties saistībā ar pašnāvību novēršanu. Vikikrātuvē par šo tēmu ir pieejami multivides faili. Skatīt: Kārena Gilana. IMDb profils (angliski) AllMovie profils (angliski) Box Office Mojo profils (angliski)