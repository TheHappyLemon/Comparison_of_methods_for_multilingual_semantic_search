Kurts Plade (dzimis 1898. gada 16. augustā, miris 1945. gada februārī) bija vācbaltiešu izcelsmes Latvijas futbolists, spēlēja aizsarga pozīcijā, Latvijas futbola izlases dalībnieks. Futbolu spēlēt sāka Āgenskalna sporta un vingrošanas biedrībā, tāpat kā viņa brāļi Teodors, Alfrēds, Valdis un Bruno. Lielāko popularitāti guva divdesmito gadu sākumā FK Ķeizarmežs komandas sastāvā, 1923. un 1924. gados izcīnot Latvijas meistara titulu. Bija Latvijas izlases pieteikumā 1924. gada vasaras olimpiskajās spēlēs. 1920. gadu vidū K.Plade izbeidza futbola gaitas nopietnā līmenī, profesionālajā karjerā kļuva par zvērinātu advokātu, strādāja Ventspilī un Kuldīgā. Kuldīgā pildīja arī vietējās vācu sporta biedrības Otium vadītāja pienākumus un reizēm spēlēja arī Otium futbola komandā (vismaz līdz 1937. gadam).Otrā pasaules kara laikā vācbaltiešu izceļošanas gaitā 1939. gadā pārcēlās uz Vācijas okupēto Polijas daļu, gāja bojā 1945. gadā Poznaņā. Ainis Ulmanis. Patiesībā bija tā. Futbols Latvijā 1907-2009. Lielupes izdevniecība, 2010. 840.—841. lpp. ISBN 978-9984-563-05-3. «Valdības Vēstnesis. - 1937.g. 3.jūlijs». Arhivēts no oriģināla, laiks: 2019. gada 15. maijā. Skatīts: 2018. gada 7. novembrī. «Sporta Pasaule. - 1937.g. 20.maijs». Arhivēts no oriģināla, laiks: 2019. gada 15. maijā. Skatīts: 2018. gada 7. novembrī. Kurt Pladde. - Geni profils