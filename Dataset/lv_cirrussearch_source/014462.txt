Džo Nīvendaiks (angļu: Joe Nieuwendyk; dzimis 1966. gada 10. septembrī) ir bijušais kanādiešu hokejists, centra uzbrucējs. Nīvendaiks 2011. gadā tika iekļauts Hokeja slavas zālē, ir trīskārtējs Stenlija kausa ieguvējs, kā arī 2002. gada olimpisko spēļu čempions. Profesionāļa karjeru Nīvendaiks uzsāka 1986.—87. gada sezonā, kad, pabeidzis Kornela Universitāti, debitēja NHL kluba Kalgari "Flames" rindās. Nākamajā sezonā Nīvendaiks bija kļuvis jau par "Flames" pamatsastāva spēlētāju, sezonu noslēdzot jau kā visas līgas trešais rezultatīvākais spēlētājs, iegūstot arī Kaldera balvu, taču 1988.—89. gada sezonā kopā ar klubu pirmo reizi karjerā izcīnīja Stenlija kausu. Arī turpmākajās sezonā Nīvendaiks demonstrēja stabilu sniegumu, negūstot mazāk par 82 punktiem sezonā. 1991.—92. gada sezonā uzbrucējs kļuva arī par "Flames" kapteini, šādā statusā aizvadot nākamās četras sezonas. 1995.—96. gada sezonas ievadā Nīvendaiks pēc ilgām cīņām panāca savu maiņu uz Dalasas "Stars" vienību, karjeru turpinot jaunajā klubā. 1998.—98. gada sezonā Nīvendaiks kopā ar "Stars" izcīnīja Stenlija kausu, kā izslēgšanas kārtas vērtīgākais spēlētājs iegūstot arī Kona Smita balvu. 2001.—02. gada sezonas gaitā Nīvendaiks tika aizmainīts uz Ņūdžersijas "Devils" vienību. "Devils" rindās 2002.—03. gada NHL sezonā uzbrucējs izcīnīja savu trešo Stenlija kausa titulu. 2003. gada vasarā Nīvendaiks pievienojās Toronto "Maple Leafs" rindām, 2004.—05. gada lokauta laikā nespēlēja, taču 2005. gada vasarā parakstīja divu gadu līgumu ar Floridas "Panthers", 2006. gada decembrī paziņojot par savas profesionālā spēlētāja karjeras beigšanu. Kanādas hokeja izlases rindās spēlējis 1998. un 2002. gada olimpiskajās spēlēs, 2002. gadā izcīnot zeltu. Piedalījies arī 1990. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)