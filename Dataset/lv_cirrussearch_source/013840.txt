Kaktusu dzimta (Cactaceae) ir neļķu rindas augu dzimta, kurā ir apvienotas 127 ģintis un aptuveni 1750 sugas. Kaktusi ir izplatīti galvenokārt Amerikā starp 56° ziemeļu platuma grādu un 54° dienvidu platuma grādu. Dažas sugas aug arī Āfrikā un Madagaskarā, bet Austrālijā, Indijā un Vidusjūras zemēs aug opuncijas. Lielākoties kaktusi aug neauglīgos, kalnainos apvidos. Tikai dažas sugas ir sastopamas tropu lietus mežos, piemēram, ripsāļi, kā arī citu ģints pārstāvji. Kaktusus plaši visā pasaulē audzē kā istabas augus. Vairums kaktusu ir dzeloņaini stumbra sukulenti bez lapām, tomēr kaktusiem pretēji izplatītam pieņēmumam var būt arī tradicionāla izskata lapas — lapas ir pereskijām, tāpēc tās sauc arī par lapu kaktusiem. Unikāla kaktusu pazīme ir areolas, kas redzamas kā matu pušķīši. Tie ir reducējušies sāndzinumi, no kuriem izaug ērkšķi. Areolās veidojās arī ziedi un “zari”. Ziedi parasti ir pa vienam, tikai dažām sugām veidojas ziedu grupas. To izmēri ir no 1 mm līdz 30 cm. Kaktusu augļi ir ogas, bieži vien sulīgas un ēdamas, tajās ir daudz melnu vai brūnu sēklu, kas parasti ir ļoti mazas. Lielākā daļa no kaktusu dzimtas sugām dabiski izplatītas ir Amerikā starp 56° ziemeļu platuma grādu un 54° dienvidu platuma grādu. Vislielākā sugu daudzveidība ir Meksikā. Tikai ripsāļi dabiskā vidē aug Rietumāfrikā, Madagaskarā un Šrilankā. Tiek uzskatīts, ka ripsāļu sēklas senatnē šajās zemēs ir nonākušas ar putnu palīdzību. Citās pasaules malās kaktusi ir ievesti un tie tiek jau uzskatīti par nevēlamiem augiem, piemēram, Austrālijā. Kaktusu dzimta sīkāk iedalās četrās apakšdzimtās: kaktusu apakšdzimta (Cactoideae) kaktusu cilts (Cacteae) ripsāļu cilts (Rhipsalideae) Browningieae Calymmantheae Cereeae Hylocereeae Notocacteae Pachycereeae Trichocereeae opunciju apakšdzimta (Opuntioideae) opunciju cilts (Opuntieae) Austrocylindropuntieae Cylindropuntieae Pterocacteae Tephrocacteae maihuēniju apakšdzimta (Maihuenioideae) maihuēnijas (Maihuenia) pereskiju apakšdzimta (Pereskioideae), arī lapu kaktusu apakšdzimta pereskijas (Pereskia), arī lapu kaktusi Christenhusz, M. J. M.; Byng, J. W. (2016). "The number of known plants species in the world and its annual increase". Phytotaxa 261 (3): 201–217. doi:10.11646/phytotaxa.261.3.1. Arhivēts no oriģināla 2016-07-29. Vikikrātuvē par šo tēmu ir pieejami multivides faili. Skatīt: Kaktusu dzimta. «Cactus» (angļu). Encyclopedia Britannica. «Кактусовые» (krievu). Большая российская энциклопедия. Arhivēts no oriģināla, laiks: 2018. gada 21. janvārī. Skatīts: 2020. gada 2. jūlijā.