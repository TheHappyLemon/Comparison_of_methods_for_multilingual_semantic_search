Mašpī vampanoagu indiāņu muzejs ir kultūras centrs, kas atrodas Mašpī pilsētā Masačūsetsas štatā, ASV. Tā apmeklētāji var iepazīt vietējo indiāņu vēsturi un kultūru. Gandrīz deviņas desmitdaļas vampanoagu dzīvo Mašpī apkārtnē, un kultūras nams šai kopienai kalpo par svarīgu pulcēšanās vietu. Pēc epidēmijām un Metakometa sacelšanās izdzīvojušie kontinentālās daļas pokanoketi, Keipkoda nauseti, Rodailendas sakoneti un daļa nipmuku tika pārvietoti uz Bārnsteiblas apgabala rietumu daļu Mašpī apkārtnē. Vienkopus sapulcināšana, kontakti ar blakus esošās Martas Vainjardas salas vampanoagiem un rasu aizspriedumi ļāva Mašpī kopienai izdzīvot vairāku gadsimtu garumā. Mūsdienās Mašpī vampanoagu cilts ir viena no divām federāli atzītām vampanoagu ciltīm. Otra kopiena dzīvo Akuinahas apkārtnē Martas Vainjardas salā. Muzeja ēka celta 18. gadsimta beigās vai 19. gadsimta sākumā un ir viena vecākām pilsētas būvēm, kas saglabājusies līdz mūsdienām. Šajā laikā Mašpī eiropiešu izcelsmes iedzīvotāju skaits bija salīdzinoši neliels. 1863. gadā ēku ieguva vampanoags Timotijs Poknets, kurš panāca štata valdības garantētu cilts autonomiju. Pagājušā gadsimta 60. gados un 70. gadu sākumā cilts pārstāvji māju atjaunoja un 1973. gadā atklāja muzeju. Blakus muzejam plūst nelielā Mašpī upe, uz kuras uzstādīts muzejam piederošais zivju ceļš. Muzejs aplūko vampanoagu vēsturi daudzu gadsimteņu garumā kopš vissenākajiem laikiem līdz mūsdienām. Ekspozīcijā redzami dažādi darbarīki, grozi, medību un zvejas piederumi, no koka grebti trauki, brīvdabas vigvams, saskaņā ar senām tradīcijām austi priekšmeti un podniecības izstrādājumi, no dzīvnieku ādām darinātas apģērba sastāvdaļas. Kultūras centru bagātīgi papildina ilustrācijas, gleznas, fotogrāfijas, kartes un citi dokumentāri materiāli. Mashpee Wampanoag Tribe. Museum Indian Tribes of the New England Frontier. Michael Johnson • Illustrated by Jonathan Smith. 2006. ISBN 9781841769370