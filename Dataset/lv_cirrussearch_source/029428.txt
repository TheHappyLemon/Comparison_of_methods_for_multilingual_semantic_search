A.P. Møller - Mærsk A/S (IPA: [ˈæːˀ ˈpʰeːˀ mølɐˈmæɐ̯sg̊]), pazīstams ar zīmolu Maersk ir Dānijā reģistrēts integrēts konteineru loģistikas uzņēmums. Mærsk grupas galvenais birojs atrodas Kopenhāgenā. Tā pārstāvniecības un meitas uzņēmumi ir vairāk nekā 135 valstīs, un tiek nodarbināti vairāk nekā 79 000 cilvēki. Maersk ir Dānijas lielākais uzņēmums pēc apgrozījuma. Kopš 1990. gadiem Maersk ir pasaulē lielākais konteineru kuģu operators. Tas nodrošina konteineru transportēšanu pāri okeāniem, kā arī iekšzemes kravu pārvadājumus un saistītos pakalpojumos, piemēram, piegādes ķēdes pārvaldībā un ostu darbībā. Uzņēmums nodrošina piegādes ķēdes vajadzības no gala līdz galam: piegādes ķēdes vadība, uzglabāšana un izplatīšana, piegādes ķēdes attīstība. A.P. Møller - Mærsk akcijas tiek kotētas biržā Nasdaq Copenhagen. Lielākie akcionāri (2023. gada februārī): A. P Møller Holding A/S (41,70 %), A.P. Møller og Hustru Chastine Mc-Kinney Møllers Familiefond (9,87 %), Den A.P. Møllerske Støttefond (3,67 %). Uzņēmuma pirmsākumi saistāmi ar 1904. gadu, kad kapteinis Peters Mersks Melers (Peter Mærsk Møller) ar dēlu Arnoldu Peteru Meleru (Arnold Peter Møller) dibināja kuģniecību Dampskibsselskabet Svendborg. 1912. gada 22. augustā A. P. Melers dibināja jaunu kuģniecību Dampskibsselskabet af 1912 Aktieselskab. 1918. gadā pie Odenses kanāla tika atklāta kuģu būvētava Odense Staalskibsværft ved A.P. Møller. 1928. gadā kuģniecība ar nosaukumu Mærsk Line sāka regulāru laineru satiksmi no Tālajiem Austrumiem uz ASV rietumu krastu un uz Baltimoru. Tā sāka izmantot arī tankkuģus. Otrā pasaules kara sākumā A.P. Møller ar 46 kuģiem bija Dānijas otra lielākā kuģniecība. Kad Vācija okupēja Dāniju, kuģniecības kuģi tika instruēti doties uz Ņujorku. 1940. gada 24. aprīlī par uzņēmuma partneri kļuva Arnolda Petera Melera dēls Mersks Makinlijs Melers. 1941. gadā ASV pārņēma ārzemju kuģus, un Mærsk flote kalpoja ASV jūras flotei. Līdz kara beigām Mærsk zaudēja vairāk nekā pusi kuģu. Pēc kara kuģniecība aktīvi atjaunoja savu floti. 1959. gadā netālu no Odensē tika atklāta jauna kuģu būvētava Odense Lindø. 1962. gadā Dānijas valdība A.P. Møller izsniedza licenci naftas izpētei Dānijai piederošajā Ziemeļjūras daļā. Vēlāk tika dibināts uzņēmums Mærsk Olie og Gas A/S. 1964. gadā kopā ar Hermani Sallingu tika dibināts mazumtirdzniecības uzņēmums Dansk Supermarked (tagad Salling Group). 1966. gadā tika slēgta vecā Odenses kuģu būvētava. 1967. gadā kuģu būvētavā Odense Lindø tika atklāts lielas ietilpības doks. 1969. gadā tika dibināta lidsabiedrība Maersk Air. 1973. gadā Mærsk Line ieguva pirmo konteineru kuģi. 1981. gadā Mærsk Line sāka konteineru pārvadājumus no Eiropas uz Tālajiem Austrumiem. 1988. gadā tika atklāta konteineru ražotne Tinglevā. 1988. gadā Mærsk Line sāka konteineru transatlantiskos pārvadājumus. 1993. gadā Mærsk Line ieguva uzņēmumu EacBen Container Line Ltd. ar deviņiem lieliem konteineru kuģiem, kļūstot par pasaulē lielāko konteineru kuģu operatoru. 1996. gadā Mærsk pabeidza kooperāciju ar P&O, sākot jaunu globālu konteineru pakalpojumu ar Sealand Corporation. 1996. gadā A.P. Møller grupa no Treuhand nopirka Vācijas kuģu būvētavu Volkswerft. 1997. gadā Lietuvā tika nopirkta kuģu būvētava Baltija. 1999. gadā tika nopirkta kuģniecība Safmarine. 1999. gada novembrī no ASV uzņēmuma CSX Corporation tika nopirkta kuģniecība Sea-Land Corporation ar 70 kuģiem un konteineru termināļiem; tā pārdēvēta par Mærsk Sealand. 2001. gadā tika nopirkts Nīderlandes kuģu izcelšanas uzņēmums Smit-Wijsmüller. 2002. gadā no Dānijas kuģniecības Dampskibsselskabet Torm tika nopirktas laineru kuģu aktivitātes. 2003. gadā Dampskibsselskabet Svendborg A/S un Dampskibsselskabet af 1912 A/S apvienojās uzņēmumā A.P. Møller-Mærsk A/S. 2005. gadā uzņēmiums nopirka konteineru pārvadātāju P&O Nedlloyd (tais skaitā loģistikas uzņēmums Damco). Tas tika apvienots ar Mærsk-Sealand, un 2006. gada februārī pārdēvēts par Mærsk Line. 2005. gadā Maersk Air tika pārdota Islandes Fons Eignarhaldsfélag. 2009. gadā uzņēmums paziņoja, ka tiks slēgta Odenses kuģu būvētava (pēdējais kuģis nolaists ūdenī 2012. gadā). 2010. gadā Lietuvas kuģu būvētava Baltija tika pārdota Igaunijas uzņēmumam BLRT Grupp. 2014. gada 7. janvārī tika paziņots, ka A.P. Møller – Mærsk pārdos tam piederošās kapitāldaļas tirdzniecības uzņēmumos Dansk Supermarked un F. Salling. 2015. un 2016. gadā uzņēmums pārdeva visas tam piederošās Danske Bank akcijas (20 %) saviem akcionāriem (A. P Møller Holding A/S u.c.). 2016. gada 22. septembrī A.P. Møller – Mærsk paziņoja par reorganizāciju, kļūstot no konglomerāta par integrētu transporta un loģistikas uzņēmumu, citas nozares nodalot nost. 2016. gada 1. decembrī Maersk Line noslēdza vienošanās par Vācijas kuģniecības Hamburg Süd (Hamburg Südamerikanische Dampfschifffahrts-Gesellschaft KG) pirkšanu no Oetker Group; darījums tika pabeigts 2017. gada decembrī. 2017. gada septembrī A.P. Møller – Mærsk noslēdza līgumu par Maersk Tankers akciju pārdošanu APMH Invest, kas pieder A.P. Møller Holding A/S (A.P. Møller – Mærsk kontrolpaketes turētājam). 2018. gada martā naftas un gāzes operāciju uzņēmums Mærsk Olie og Gas A/S (Maersk Oil) tika pārdots Francijas uzņēmumam Total S.A. 2019. gada aprīlī tika sākta Maersk Drilling atdalīšana. Pēc tam Maersk Drilling akcijas sāka kotēt Nasdaq Copenhagen biržā. mazumtirdzniecības uzņēmums Dansk Supermarked (tagad Salling Group). 2020. gada 19. februārī tika paziņots, ka A.P. Møller – Mærsk iegādāsies ASV uzņēmumu Performance Team, kas specializējies noliktavu un izplatīšanas risinājumos; 1. aprīlī darījums tika pabeigts. 2. septembrī tika pabeigta vadošā Eiropas muitas pakalpojumu uzņēmuma KGH Customs Services iegāde. 2020. gadā tika pārtraukti zīmoli Safmarine and Damco, tos integrējot A.P. Møller – Mærsk struktūrā. 2021. gada 6. augustā tika paziņots, ka A.P. Møller – Mærsk ir nopircis ASV B2C loģistikas uzņēmumu Visible Supply Chain Management un plāno iegādāties Nīderlandes uzņēmumu B2C Europe Holding B.V. (darījums pabeigts 1. oktobrī). 15. septembrī tika iegādāts Portugāles jaunuzņēmums HUUB, kas specializējies mākoņbāzētos loģistikas risinājumos. 27. septembrī Maersk vienojās ar Ķīnas uzņēmumu China International Marine Containers par saldētavas konteineru ražotāja Maersk Container Industry (MCI) pārdošanu. 22. decembrī tika panākta vienošanās par Honkongas premium klases daudzkanālu loģistikas uzņēmuma LF Logistics iegādi. 2023. gada 4. janvārī tika pabeigta loģistika pakalpojumu uzņēmuma Martin Bencher iegāde. 20. februārī Maersk paziņoja, ka ir panākta vienošanās par divu loģistikas objektu Krievijā pārdošanu. A.P. Møller - Mærsk grupas biznesa struktūra: Ocean Logistics & Services Terminals & Towage Manufacturing & Others Major Shareholders Maersk «Go back in time with Maersk». Arhivēts no oriģināla, laiks: 2016. gada 29. oktobrī. Skatīts: 2016. gada 29. oktobrī. Arhivēts 2016. gada 29. oktobrī, Wayback Machine vietnē. Maersk Line to acquire Hamburg Süd Arhivēts 2016. gada 5. decembrī, Wayback Machine vietnē. MAERSK, 01 December, 2016 Uzņēmuma vietne