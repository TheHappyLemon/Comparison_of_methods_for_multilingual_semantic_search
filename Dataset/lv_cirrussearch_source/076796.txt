Klīze ir kuģa ierīce, kura paredzēta pietauvošanās galu, enkurķēžu un buksēšanas tauvas izvadīšanai aiz borta. Tā ietilpst enkura ierīcēs, pietauvošanās ierīcēs un buksēšanas ierīcēs. Enkura ierīcēs ietilpst divu veidu klīzes: enkurklīze un enkurķēdes klīze. Enkurklīze ir caurule caur kuru enkurķēdi izvada no klāja, uz kura atrodas enkurspilve, aiz borta. Enkurķēdes klīze ir caurule pa kuru enkurķēdi no klāja, uz kura atrodas enkurspilve, novada ķēžu kastē. Pietauvošanās galu izlaišanai no kuģa uz krastu (otru kuģi), margsienā ierīko klīzes — apaļus vai ovālus izgriezumus ar noapaļotām malām. Tajās vietās, kur nav margsienas, ierīko klāja klīzes (Panamas klīzes). Ar Panamas klīzēm jābūt aprīkotiem kuģiem, kuri iet cauri Panamas kanālam. Panamas klīzēs darba virsmas izliekuma rādijs daudz lielāks nekā parastajām, tādēļ tās parocīgas darbam ar liela diametra tauvām. Pašlaik arvien plašāk pielieto universālās pietauvošanās klīzes (angļu: Swivel fairlead) ar grozāmu rāmi un vadveltni un automātiskās klīzes (Roller fairlead). Šāda tipa klīzes pasargā galus no ātras to pārrīvēšanas. Sentlorensas ūdensceļa iestādes apstiprinātas automātiskās klīzes angļu valodā dēvē arī par St. Lawrence fairlead. Uz velkoņiem bīstamas sānsveres novēršanai trosei nostiepjoties, buksēšanas tauva no āķa iet caur pakaļgala buksēšanas klīzi. Pakaļgala buksēšanas klīzes var būt slēgtās, atveramās un ar vadveltņiem. Atveramajai klīzei un klīzei ar vadveltņiem ir atveramā plāksnīte. Klīzei ar vadveltņiem ir horizontālais vadveltnis un divi vertikālie vadveltņi. Grāvītis J. Kuģu uzbūve. Latvijas Jūras akadēmija, 2004. 58. lpp. Grāvītis J. Kuģu uzbūve. Latvijas Jūras akadēmija, 2004. 80.—81. lpp. Grāvītis J. Kuģu uzbūve. Latvijas Jūras akadēmija, 2004. 84. lpp. Vikikrātuvē par šo tēmu ir pieejami multivides faili. Skatīt: Klīze.