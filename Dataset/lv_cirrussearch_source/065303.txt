Šis raksts ir par salu Indonēzijā. Par kimono jostu skatīt rakstu obi (apģērbs). Obi (indonēziešu: Pulau Obi) vai Obira ir sala Indonēzijā, Moluku arhipelāgā ietilpstošajā Obi salu grupas lielākā sala. Administratīvi ietilpst Ziemeļmoluku provincē, daļa no Dienvidhalmaheras apriņķa. Sala izvietojusies Indonēzijas austrumdaļā uz dienvidiem no Halmaheras. Dienvidos to apskalo Seramas jūra, rietumos — Moluku jūra, bet ziemeļos Obi šaurums atdala no Bačanu salām un Halmaheras. Sala ir vulkāniskas izcelsmes, reljefā pauguraini līdzenumi un kalni; augstākā virsotne ir 1611 m vjl salas vidienē. Salā valda tropiskais klimats. Ainavā dominē tropiskie lietusmeži. Visi Obi iedzīvotāji ir relatīvi neseni imigranti no vairākām tautām. Pārstāvēti galvenokārt Halmaheras etnosi (butoni, tobelo, ternati, tidori, bugi u.c.), kā arī makasarieši un javieši. Iedzīvotāji koncentrēti galvenokārt salas piekrastē, vidiene faktiski neapdzīvota. Galvenā nodarbe ir zveja uun lauksaimniecība (kokosrieksti, muskatrieksti, krustnagliņas, pipari, rīsi u.c.).