Loreina Brako (angļu: Lorraine Bracco, dzimusi 1954. gada 2. oktobrī) ir amerikāņu aktrise. Brako tikusi nominēta Amerikas Kinoakadēmijas balvai, četrām Emmy balvām, četrām Zelta globusa balvām un trim Ekrāna aktieru ģildes balvām. Brako dzimusi Ņujorkā, savu karjeru uzsākusi kā modele Francijā. 1980. gados piedalījusies vairākās filmās itāļu valodā, kā Līnas Vertmulleres filmā Camorra (1986), kur piedalījusies kopā ar savu tā brīža partneri Hārviju Keitelu. Brako pirmā filma angļu valodā bija The Pick-up Artist (1987) un tai sekoja Someone to Watch Over Me (1987), Sing (1989) un The Dream Team (1989). Kļuvusi atpazīstama pēc Kārenas Hillas lomas Mārtina Skorsēzes filmā "Labie puiši" (1990). Par šo lomu viņu nominēja Amerikas Kinoakadēmijas balvai kategorijā "Labākā aktrise otrā plāna lomā" un Zelta globusa balvai. Piedalījusies arī filmās "Kad kovbojmeitenēm kļūst skumji" (Even Cowgirls Get the Blues, 1993), "Basketbola dienasgrāmatas" (1995), "Hakeri" (1995), "Mašīnas un zēni" (2001). Televīzijā Brako ir atpazīstama pēc dalības HBO seriālā "Soprano ģimene" (1999–2007). Par dalību šajā seriālā viņu vairākkārt nominēja Emmy un Zelta globusa balvām. IMDb profils (angliski) Internet Broadway Database profils (angliski) AllMovie profils (angliski)