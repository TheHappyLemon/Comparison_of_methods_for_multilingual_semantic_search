Ādams Džoržs Pītijs (angļu: Adam George Peaty; dzimis 1994. gada 28. decembrī) ir angļu peldētājs, specializējies brasa peldējumā. Divas reizes piedalījies olimpiskajās spēlēs (2016, 2020). 2016. gadā Riodežaneiro izcīnījis zelta medaļu 100 m brasā, kļūstot par pirmo Lielbritānijas peldētāju starp vīriešiem pēdējo 24 gadu laikā, kas izcīnījis zelta medaļu šajā distancē olimpiskajās spēlēs. Vēl Riodežaneiro Lielbritānijas komandas sastāvā izcīnīts sudrabs 4x100 m stafetē. 2020. gada olimpiskajās spēlēs Tokijā saglabāja čempiontitulu 100 m brasā (pirmais Lielbritānijas peldētājs, kas saglabā olimpisko čempiontitulu). Vēl Tokijā Lielbritānijas komandas sastāvā kļuvis par čempionu 4x100 m jauktajā kompleksajā stafetē un izcīnīts sudrabs 4x100 m kompleksajā stafetē. Pasaules čempionātā garajā baseinā astoņas reizes kļuvis par čempionu, vēl izcīnīta viena sudraba un viena bronzas medaļa. Pītijs ir arī 16 reizes kļuvis par Eiropas čempionu, trīs reizes — Nāciju Sadraudzības spēļu čempionu. 13 reizes pārspējis pasaules rekordus dažādās distancēs, pašreizējais pasaules rekordists 100 m brasā (garajā un īsajā baseinā) un 50 m brasā. Pirmais peldētājs, kas 50 m brasa distanci veic ātrāk par 26 sekundēm, un pirmais, kas 100 m brasa distanci veic ātrāk par 58 un 57 sekundēm. Sešas reizes atzīts par Eiropas gada labāko peldētāju (2014—2019), divas reizes (2015, 2019) atzīts par gada labāko peldētāju pasaulē. Vikikrātuvē par šo tēmu ir pieejami multivides faili. Skatīt: Ādams Pītijs. Olympedia profils (angliski) Munzüger Sport profils (vāciski) FINA profils (angliski) Swimrankings profils (angliski) SwimSwam profils (angliski)