Parastie delfīni (Delphinus) ir viena no delfīnu dzimtas (Delphinidae) ģintīm, kas saskaņā ar jaunākajiem ģenētiskajiem pētījumiem apvieno 2 mūsdienās dzīvojošas delfīnu sugas. Neskatoties uz ģints nosaukumu, šīs delfīnu sugas ir mazpazīstamas. Populārāki un pazīstamāki ir pudeļdeguna delfīni, toties parastie delfīni ir attēloti Senās Grieķijas un Senās Romas mākslā un literatūrā. Parastie delfīni mājo siltos mērenās joslas un tropu ūdeņos, starp 40—60° ziemeļu paralēli un 50° dienvidu paralēli. Garpurna parastais delfīns galvenokārt uzturas siltās piekrastes jūrās, bet parastais delfīns uzturas dziļāk atklātā jūrā, vēsākos ūdeņos, gar sēkļiem vai areālos, kuros ir klinšaina gultne, zemūdens kalni vai kāda krauja. Uz muguras ir liela, trīsstūrveida spura, kas atrodas apmēram muguras vidusdaļā. Parastie delfīni ir vidēji lieli, pieaugušam īpatnim sasniedzot 1,7—2,6 m garumu un 70—235 kg svaru, lai gan šīs sugas delfīna masa biežāk ir 80—150 kg. Tēviņi ir nedaudz lielāki nekā mātītes. Ķermeņa krāsa ir neparasta, salīdzinot ar citiem delfīniem. Mugura ir tumši pelēka, bet vēders balts, uz sāniem ir smilšu pulksteni atgādinošs laukums, kas var būt gaiši pelēks, dzeltenpelēks vai zeltains priekšpusē un tumši pelēks aizmugurē. Purns ir slaids un salīdzinoši tievs, katrā žokļa pusē (gan augšā, gan apakšā) ir 50—60 nelieli, asi zobi. Parastajiem delfīniem ļoti bieži ir balts purna gals, un tiem ir viena vai divas tumši pelēkas joslas, kas savieno apakšžokli un krūšu spuras. Galvenā ārējā atšķirība ir šo delfīnu purna garumā. Garpurna parastajam delfīnam purns ir slaidāks un garāks kā parastajam delfīnam, bet diskutablajai pasugai Arābijas parastajam delfīnam purns ir vēl garāks un vēl slaidāks. Parastie delfīni ir ļoti sabiedriski, tie veido barus, kuros ir simtiem vai pat tūkstošiem īpatņu. Reizēm tie apvienojas ar grindām vai joslvaļiem, kā arī mēdz pavadīt motorlaivas. Parastie delfīni ir ātri peldētāji, spējot sasniegt ātrumu 60 km/h, tiem patīk arī lēkāt no jūras viļņiem, izpildot dažādas akrobātiskas virāžas. Šīm sugām var novērot altruistisku rīcību, veselajiem bara locekļiem aizsargājot slimos vai ievainotos delfīnus. Parasto delfīnu diēta ir ļoti daudzveidīga, tie barojas ar dažādām zivīm, kas uzturas baros, un kalmāriem. Parasto delfīnu maksimālais ieniršanas dziļums ir 200 m. Grūsnības periods ilgst 10—11 mēneši. Jaundzimušais mazulis ir 70—100 cm garš un sver apmēram 10 kg. Mazuļi dzimšanas intervāls ir atšķirīgs, atkarībā no izplatības areāla, piemēram, Melnajā jūrā mazuļi dzimst katru gadu, bet Klusā okeāna austrumos ik pēc trīs gadiem. Līdz 1990. gadiem ģintī tika izdalīta tikai viena suga — parastais delfīns (Delphinus delphis). Mūsdienās daži sistemātiķi Indijas okeānā dzīvojošo garpurna parastā delfīna pasugu Delphinus capensis tropicalis izdala kā atsevišķu sugu — Arābijas parasto delfīnu (Delphinus tropicalis), tomēr lielākā daļa zinātnieku to uzskata par pasugu. Parasto delfīnu ģints (Delphinus) Garpurna parastais delfīns (Delphinus capensis) Parastais delfīns (Delphinus delphis) American Cetacean Society: Bottlenose Dolphin Watson, L. (1981). Sea Guide to Whales of the World. p270. ISBN 0-17-601535-3. Perrin, W. (2002). "Common Dolphins". In Perrin, W.; Wursig, B.; Thewissen, J. Encyclopedia of Marine Mammals. Academic Press. pp. 245–248. ISBN 0-12-551340-2 Long-Beaked Common Dolphin (Delphinus capensis) Reeves, Stewart; Clapham, Powell (2002). Guide to Marine Mammals of the World. p. 388. ISBN 0-375-41141-0 «Common Dolphins, Delphinus delphis». Arhivēts no oriģināla, laiks: 2017. gada 4. februārī. Skatīts: 2017. gada 7. janvārī. Shirihai, H.; Jarrett, B. (2006). Whales, Dolphins and Other Marine Mammals of the World. pp. 171–176. ISBN 0-691-12757-3. «The Common Dolphin». Arhivēts no oriģināla, laiks: 2008. gada 19. jūnijā. Skatīts: 2008. gada 19. jūnijā. «Dolphins try to save dying companion». Arhivēts no oriģināla, laiks: 2016. gada 15. septembrī. Skatīts: 2017. gada 7. janvārī. NCBI: Delphinus tropicalis ITIS: Delphinus tropicalis van Bree, 1971 Common Dolphin Facts Arhivēts 2016. gada 29. decembrī, Wayback Machine vietnē. Common Dolphin - Animal Facts and Information