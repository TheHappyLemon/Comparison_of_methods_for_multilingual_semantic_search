Tīrumu lāčauza (latīņu: Bromus arvensis) - viengadīgs vai viengadīgs pārziemojošs 80 - 100 cm augsts graudzāļu dzimtas lakstaugs. Ne visai bieži sastopams gar ceļmalām, tīrumos, nezāļainās vietās. Kalcifils augs. Stumbri taisni vai pacili lauzīti, gludi, ar lapām. Lapas pamīšus, vienkāršas, veselas, lineāras, līdz 0,6 cm platas, ar attīstītu vidusdzīslu, mīksti pūkainas. Lapu makstis arī pūkainas, dažreiz krāsainas, mēlīte liela, galotnē saplosīta. Zied jūnijā un jūlijā. Ziedkopa - līdz 30 cm gara, skraja skara ar daudzām vārpiņām un diezgan tieviem zariņiem, kas augļu laikā nokarājušies. Vārpiņas 1,5 - 2,5 cm garas, ar kātiņiem, šauri lancetiskas, no sāniem saspiestas, ar akotiem, bieži violetas, kailas, ar 5 - 10 ziediem. Vārpiņas plēksnes nevienādas, gar malām plēvainas, īsākas par ziedu plēksnēm. Vārpiņas ārējā plēksne smaila, īsāka par iekšējo plēksni, kas arī platāka. Zieda ārējā plēksne tikpat gara kā iekšējā, gar malu baltplēvaina, galotnē ar 2 zobiņiem un garu akotu; zieda iekšējā plēksne plāna, balti plēvaina. Putekšņlapas 3, ar lielām, lineārām putekšnīcām. Auglis - rūsgans graudenis. Nezāle, apkarojama, iztīrot sēklas labību. Izmēģinot kultūrā kā lopbarības augu, tā uzrādījusi labu ražību un barības vielu saturu. Vikikrātuvē par šo tēmu ir pieejami multivides faili. Skatīt: Tīrumu lāčauza. Encyclopædia of Life raksts (angliski)