Cēzars Baronijs (latīņu: Baronius Caesar, zināms arī kā Caesar Baronius; dzimis 1538. gada 30. augustā, miris 1607. gada 30. jūnijā) bija itāļu kardināls, katoļu baznīcas vēstures Annales ecclesiastici autors. Baronijs dzimis 1538. gadā Sorā, izglītojies Verolā un Neapolē. 1557. kļuva par vienu no pirmajiem oratoriešu kongregācijas dibinātāja Filipa Neras (Neri) sekotājiem, 1593. gadā tika iecelts par priekšnieku. 1596. gadā Romas pāvests Klements VIII iecēla viņu par kardinālu un Vatikāna bibliotekāru. Kā atbildi uz luterāņu teologu sarakstīto baznīcas vēsturi (Ecclesiastica historia integram ecclesiae ideam complectens, congesta per aliquot studios et pios viros in urbe Magdeburg, jeb tā sauktās Magdeburgas centūrijas), kas iznāca Bāzelē no 1559. līdz 1574. gadam, Baronijs sarakstījis katoļu baznīcas vēsturi - Annales ecclesiastici a Christo nato ad annum 1198., ko no 1588. līdz 1607. gadam 12 sējumos izdeva Romā. Darbs balstīts ļoti plaša avotu materiāla izpētē, un, lai gan tajā ir diezgan daudz kļūdu, tas sniedz ārkārtīgi daudz vērtīgu un līdz tam nezināmu datu par baznīcas vēsturi. Baronija darba pēdējā sējumā atrodamas arī ziņas par pirmo Ikšķiles bīskapu Meinardu. Baronius, C. Annales ecclesiastici a Christo nato ad annum 1198. Volumen I-XII, Roma, 1588-1607. Baronijs, Cēzars, Historia.lv