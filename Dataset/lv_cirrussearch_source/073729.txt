Marats Safins (krievu: Марат Михайлович Сафин; tatāru: Марат Мөбин улы Сафин, dzimis 1980. gada 27. janvārī, Maskavā, PSRS) ir bijušais tatāru izcelsmes Krievijas tenisists, kurš savulaik ir atradies pirmajā vietā ATP reitingā. Viņš ir uzvarējis 2000. gada ASV atklātajā čempionātā, kā arī 2005. gada Austrālijas atklātajā čempionātā. Viņš ir sasniedzis arī divus Austrālijas Atklātā čempionātu finālus. ATP Masters sērijas turnīros Safins uzvarējis piecreiz, vēl pie tam — trīs reizes Parīzes Masters turnīros. Safins ir uzvarējis arī astoņos ATP turnīros. Divkārtējais Deivisa kausa ieguvējs Krievijas izlases sastāvā (2002. un 2006. gados). Dubultspēlēs Marats ir uzvarējis divos ATP turnīros, pirmajā reizē spēlējot kopā ar šveicieti Rodžeru Federeru, bet otrajā — ar krievu Dmitriju Tursunovu. 2005. gadā uzvarējis Austrālijas Atklātajā čempionātā, pusfinālā pieveicot pasaules pirmo raketi Rodžeru Federeru no Šveices, bet finālā - mājinieku lielāko cerību Leitonu Hjūitu. Tomēr praktiski uzreiz pēc šī panākuma Maratu sāka vajāt nopietnas ceļgala traumas, kuru dēļ viņš bija spiests nespēlēt 2005. gada noslēgumā, bet pēc atgriešanās kortā Marats, zaudējis agrāko ātrumu, vairs nespēja gūt saviem labākajiem gadiem līdzvērtīgus panākumus — Marats līdz pat karjeras beigām vairs nespēja ne atgriezties pasaules ranga labāko desmitniekā, ne arī uzvarēt kādā ATP vienspēļu turnīrā kopš 2005. gada Australian Open. 2009. gadā beidzis profesionāļa karjeru, Parīzes Masters turnīrā otrajā kārtā trijos setos piekāpjoties argentīnietim Huanam Martinam del Potro. Karjeru beidzis, ATP rangā būdams 63. vietā. Brīvi runā dzimtajā krievu, angļu un spāņu valodās, nedaudz runā itāļu un tatāru valodās. Viņa jaunākā māsa Dinara arī ir profesionāla tenisiste, kura 2008. gada Olimpiskajās spēlēs izcīnīja sudraba medaļu. Olympedia profils (angliski) Munzüger Sport profils (vāciski) ATP tenisista profils (angliski) ITF profils (angliski) Deivisa kausa profils (angliski) Starptautiskās tenisa slavas zāles profils (angliski) Tennis Temple profils (angliski) tennisabstract.com profils (angliski)