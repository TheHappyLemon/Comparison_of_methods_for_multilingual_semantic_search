Pitalovas rajons (krievu: Пыталовский район) ir administratīvā iedalījuma vienība Pleskavas apgabala rietumos Krievijā. Rajona centrs atrodas Pitalovā (Abrenē). Pitalovas rajons robežojas ar Palkinas rajonu ziemeļos, Ostrovas rajonu rietumos, Krasnogorodskas rajonu dienvidaustrumos un Latviju rietumos un dienvidos. Rajons ir izveidots 1945. gadā, tas ietver arī 1944. gadā 23. augustā no Latvijas PSR Abrenes apriņķa teritorijas atdalīto Abrenes pilsētu un sešus pagastus. Pitalovas rajonā tika iekļauta Abrene, Linavas pagasts, Purvmalas pagasts, Augšpils pagasts un Gauru pagasts ar kopējo platību 923,6 km², pēc 1935. gada tautas skaitīšanas datiem šajā teritorijā dzīvoja 33 853 cilvēku, tai skaitā latvieši 11,12% un krievi 86,86%. Palkinas rajonā un Pečoru rajonā nonākušajā Latvijas PSR daļā (Upmales pagasts un Kacēnu pagasts ar 340,7 km² platību) dzīvoja vēl 10 713 cilvēku, tai skaitā latvieši 16,91% un krievi 82,11%. No 2010. līdz 2015. gadam Pitalovas rajonā ietilpa Pitalovas pilsēta un 7 pagasti: Gavru, Linovas, Nosovas, Skadinas, Tulinas, Utrojas, Višgorodokas. 2015. gadā tika veikta administratīvā reforma, kuras rezultātā pagastu skaits samazinājās uz trim: Gavru, Linovas un Utrojas pagasts. Pitalovas rajonā dzimis Latvijas lauksaimniecības speciālists Aleksandrs Ņikonovs (Александр Никонов; 1918—1995). Iedalījums līdz 2010. gadam Iedalījums no 2010. līdz 2015. gadam pop stat Vikikrātuvē par šo tēmu ir pieejami multivides faili. Skatīt: Pitalovas rajons.