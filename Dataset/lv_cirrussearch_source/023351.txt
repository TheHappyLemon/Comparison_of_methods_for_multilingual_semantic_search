Ekspress-AT2 (Экспресс-АТ2) ir Krievijas uzņēmuma Kosmičeskaja svjaz' sakaru pavadonis. Tas orbītā tika palaists 2014. gada martā. Tas nodrošina televīzijas pakalpojumus Austrumsibīrijā. Pavadonis izgatavots Krievijas uzņēmumā Informacionnyje sputnikovyje sistemy (ISS) uz platformas Ekspress-1000K bāzes. Šis ir pirmais Ekspress-1000K realizējums. Sakaru aparatūru piegādāja Francijā reģistrēts uzņēmums Thales Alenia Space. Tam uzstādīti 16 Ku joslas raidītāji. Pavadoņa darbības laiks plānots 15 gadi. 2010. gada 22. septembrī Kosmičeskaja svjaz' noslēdza līgumu ar Informacionnyje sputnikovyje sistemy par sakaru pavadoņu Ekspress-AT1, Ekspress-AT2 un Ekspress-AM8 izgatavošanu. 2012. gada aprīlī sākās kosmisko aparātu izgatavošana. 2012. gada jūnijā uz Thales Alenia Space tika nosūtīta derīgās kravas konstrukcija, lai tajā iemontētu pārraidīšanas aparatūru. 2013. gada maijā sākās platformas un derīgās kravas moduļa integrācija. Sākotnēji Ekspress-AT2 bija plānots izvietot ģeostacionārajā orbītā punktā 36° austrumu garuma, kur tas pārklātu Krievijas rietumdaļu. 2012. gada novembrī tika paziņots, ka Ekspress-AT2 nosūtīs uz 140° A, bet pozīcijā 36° izvietos daudz jaudīgāku pavadoni Ekspress-AMU1. Ekspress-AT2 tika palaists 2014. gada 15. martā 23:08 UTC ar nesējraķeti Proton-M / Briz-M no Baikonuras kosmodroma 81. laukuma 24. palaišanas iekārtas. Kopā ar to palaists pavadonis Ekspress-AT1. Pirmais no dzinējbloka Briz-M 16. martā 08:10 UTC atdalījās Ekspress-AT1, bet 18 minūtes vēlāk orbītā ievadīts Ekspress-AT2. Ģeostacionārajā orbītā 69,5° austrumu garuma tam kopā ar Ekspress-AT1 tika veikti izmēģinājumi un testēšana. 17. aprīlī tika paziņots, ka Ekspress-AT2 ir pabeigta izmēģinājumu un testēšanas fāze. Pavadonis līdz maija beigām tika pārvietots uz pozīciju 140° austrumu garuma. 28. maijā tas tika nodots pasūtītājam, un sākta tā ekspluatācija. 2014 - Launches to Orbit and Beyond Телекоммуникационные спутники "Экспресс-АТ1" и "Экспресс-АТ2" выведены на расчетную орбиту ИТАР-ТАСС, 2014-03-16, (krieviski) Завершены испытания спутников "Экспресс-АТ1" и "Экспресс-АТ2" РИА Новости, 2014-04-17 (krieviski) Спутник вещания "Экспресс-АТ2" приступил к работ Вестник ГЛОНАСС, 2014-05-28 Экспресс-АТ2 ФГУП «Космическая связь» «Экспресс-АТ1/АТ2» и «Экспресс-АМ8» Информационные спутниковые системы» имени академика М.Ф. Решетнёва Ekspress-AT 2 Gunter Dirk Krebs