Tuza ezers (turku: Tuz Gölü — ‘Sālsezers’) ir liels sālsezers Turcijas centrālajā daļā, 150 km dienvidos no Ankāras. Beznoteces ezers. Atrodas tektoniskas izcelsmes ieplakā. Ezerā ietek divas upes, gruntsūdens. Upju ietekas vietās izveidojušies iesāļūdens purvi. Ezera ūdens ļoti sāļš (sāls veido līdz 34% no ūdens svara) - vasarās ezers gandrīz izžūst, atstājot ap 30 - 200 cm biezu sāls kārtu. Ziemā ezerā iekļūst daudz ūdens un sāls tajā izšķīst. Ezeram ir divas daļas - lielākā dienvidu daļa ir ļoti sekla un regulāri izžūst, ziemeļu daļa ir dziļāka. Ezera gultnē trīs sāls ieguves, kas iegūst ap 70% Turcijā patērētās sāls. Ezera baseinā dzīvo ap 3 miljoni cilvēku, tā apkaimē ir lauksaimniecībā izmantojama zeme. Zem ezera atrodas dabasgāzes iegulas, kuras plānots iegūt. 2001. gadā Tuza ezeru iekļāva dabas aizsargājamā teritorijā, kas aptver visu ezeru, upju ietekas un tuvējās stepes. Ezera dienvidu daļā uz kādas salas ligzdo Turcijā lielākā flamingu (Phoenicopterus rubber) populācija. Vikikrātuvē par šo tēmu ir pieejami multivides faili. Skatīt: Tuza ezers. Encyclopædia Britannica raksts (angliski) Tuza ezera apraksts, vāciski, attēli