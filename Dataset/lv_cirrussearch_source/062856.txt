Vorda Hanta sala (angļu: Ward Hunt Island) ir neliela neapdzīvota sala Kanādas ziemeļos Karalienes Elizabetes salu arhipelāgā. Sala izvietojusies Elsmīra salas ziemeļu piekrastē Ziemeļu Ledus okeānā 17 km no krasta pretī Dizraeli fjorda atverei. Salu no visām pusēm iekļauj Vorda Hanta šelfa ledājs. Ziemeļos saļai piekļaujas uz sēkļa nostiprinājies ledājs — Vorda Hanta ledus pacēlums. Salas reljefs paugurains, augstākais punkts ir 415 m augstais Vokerhils salas rietumu galā. Ainavā dominē arktiskais tuksnesis. Ietilpst Kutinirpākas nacionālā parka teritorijā. Salu pirmais 1876. gadā atklāja Džordža Neirsa ekspedīcijas leitnants Pilhems Oldričs (Pelham Aldrich); nodēvēta par godu tā laika Britu Admiralitātes pirmajam lordam Džordžam Vordam Hantam (George Ward Hunt). Salas novietojuma dēļ tikai 750 km no Ziemeļpola tā vairākkārt kalpojusi par dažādu pola ekspedīciju pēdējo pieturas punktu uz sauszemes. Starptautiskā Ģeofizikas gada laikā 1957.—1958. gadā šeit ierīkota meteostacija, kas vēlākos gados paplašināta līdz pastāvīgai Vordhantailendas vasaras pētniecības bāzei. Bāze kalpo arī kā viena no nacionālā parka uzraugu stacijām. CEN Ward Hunt Island Research Station «Quttinirpaaq National Park. 2022 Visitor Information Package». Arhivēts no oriģināla, laiks: 2022. gada 5. jūlijā. Skatīts: 2022. gada 16. jūlijā. Vikikrātuvē par šo tēmu ir pieejami multivides faili. Skatīt: Vorda Hanta sala.