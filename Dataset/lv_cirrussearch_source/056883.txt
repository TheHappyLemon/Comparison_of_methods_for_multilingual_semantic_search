Inahosa (grieķu: Ίναχος) ir upe Peloponēsā, Grieķijā. Tās izteka atrodas Argolīdas rietumu daļas kalnos, netālu no Lirkejas (Λύρκεια) ciema. Upe tek austrumos no Argosas, ietek Argolīdas līcī pie Neakiosas pilsētas. Tā ir nosaukta Inaha, mītiskā Argosas valdnieka vārdā. Upe vasarā bieži izžūst. Pēc Pausānija ziņām upes izteka atradās Artemīsijas kalnu grēdā, uz robežas starp Argolīdu un Arkādiju, kā virsotnē bija Artemīdas templis. Pēc Strabona apgalvojuma Inahosas izteka bija pie Lirkejas kalna, kas atrodas vairāk uz ziemeļiem. Netālu no iztekas bijusi Kefisas pieteka, kas tecējusi no Lirkejas. Starp Argosu un Inahosu tek kalnu upe Haradrosa, kas arī iztek no Artemīsijas kalniem, un to ceļotaji mēdz jaukt ar Inahosu, jo ir tuvu Argosai. Tā tek pa platu grants gultni, kas vasarā izžūst, un kuru mūsdienās sauc par Kseriasu jeb Sauso upi. Nedaudz uz dienvidiem no Argosas Haradrosa ietek Inahosā. Tieši Haradrosas krastā argosiešu armija, atgriežoties no karagājieniem, bija spiesta iziet tiesas procesu, lai iegūtu atļauju atgriezties pilsētā. «Dictionary of Greek and Roman Geography (1854) William Smith, LLD, Ed.».