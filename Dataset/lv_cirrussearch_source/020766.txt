Šis raksts ir par pilsētu. Par uzņēmumu skatīt rakstu Nokia. Nokia ir pilsēta un pašvaldība Somijas dienvidrietumos, Pirkanmā, 15 km attālumā no Tamperes. Nokiā dzīvo 32 402 iedzīvotāji (2013. gada 28. februārī). Pašvaldībā 98,8 % iedzīvotāju runā somu valodā. Pirmais zināmais Nokias pieminējums dokumentos bijis 1505. gadā saistībā ar Nokias muižu. Nokiā 1596. gadā notika Rungu karš, kad zemnieki sacēlās pret zviedru feodāļiem. Zemnieki, apbruņojušies ar rungām un citiem vienkāršiem ieročiem, Nokias muižā uzvarēja vairākās sadursmēs pret feodāļu kavalēriju, bet 1597. gada 1. un 2. janvārī tos sakāva Klāsa Fleminga (Klaus Fleming) vadītie spēki. Tūkstošiem sacelšanās dalībnieku tika sodīti ar nāvi. Rungu karš bija pirmā lielākā zemnieku sacelšanās Somijas teritorijā. Pilsoņu kara laikā 1918. gadā Nokia, kā visa Tamperes apkārtne, bija sociālistu atbalsta punkts, un šeit notika vairākas kaujas. 1922. gadā Suur-Pirkkala (Lielā Pirkala) tika sadalīta Ziemeļu un Dienvidu Pirkalā. Ziemeļu Pirkala (Pohjois-Pirkkala) 1938. gadā pārdēvēta par Nokiu, bet Dienvidu Pirkala (Eteläis-Pirkkala) atguva tās agrāko nosaukumu Pirkala. Pilsētas statusu Nokia ieguva 1977. gadā. 1868. gadā Nokianvirtas upes krastā uzņēmējs Fredriks Idestams uzcēla celulozes fabriku, un 1871. gadā dibināts uzņēmums Nokia. 1904. gadā gumijas izstrādājumu uzņēmums Suomen Gummitehdas Nokiā atvēra savu ražotni. Šie divi uzņēmumi kopā ar Suomen Kaapelitehdas 1967. gadā apvienojās, apvienotajam uzņēmumam paturot nosaukumu Nokia. Vēlāk Nokia vairāk pievērsās elektroniskajām ierīcēm un pārcēlās uz Espo, bet pārējās nozares tika atdalītas atsevišķos uzņēmumos. Riepu bizness turpina darboties kā Nokian Renkaat. Papīra izgatavošana turpinās Essity piederošajā Nokias papīrfabrikā, kur ar divām papīra mašīnām ražo higiēnas papīru. Uz Nokianvirtas upes atrodas Melo HES (Melon voimalaitos), kas ražo 230 GWh gadā. To 1971. gadā uzcēla uzņēmums Nokia, bet 1988. gadā pārdots enerģētikas uzņēmumam Pohjolan Voima. Nokiā atrodas arī gāzes elektrostacija, kas kurināma ar dabasgāzi un uzcelta 1997. gadā. Nokiā dzimis somu hokejists Ansi Salmela (Anssi Salmela). «Finland's preliminary population figure was 5,608,218 at the end of February 2024». Q798557. VÄESTÖTIETOJÄRJESTELMÄ REKISTERITILANNE 28.02.2013 Arhivēts 01.08.2013, Wayback Machine vietnē. Somijas iedzīvotāju reģistrs Pilsētas oficiālā mājaslapa