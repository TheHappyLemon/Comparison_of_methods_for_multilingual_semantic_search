Magdalēna Karmena Frīda Kalo i Kalderona (spāņu: Magdalena Carmen Frida Kahlo y Calderón; dzimusi 1907. gada 6. jūlijā, mirusi 1954. gada 13. jūlijā) bija meksikāņu gleznotāja. Gleznojusi jauktā reālisma un simbolisma stilā, ietekmējoties no Meksikas indiāņu mākslas. Tiek pieskaitīta arī pie sirreālistiem, kaut arī pati Frīda Kalo to noliedza. Komunistu atbalstītāja. Viena no feminisma ikonām. Frīda Kalo dzimusi 1907. gada 6. jūlijā Mehiko pilsētas Kojoakanas rajonā. Frīda pati apgalvoja, ka dzimusi 1910. gadā, Meksikas revolūcijas sākumā, jo nevēlējās sevi saistīti ar periodu pirms šīs revolūcijas. Viņa bija viena no četrām ungāru—ebreju izcelsmes Gilijermo Kalo un spāņu—Meksikas indiāņu jauktenes Matildes Kalderonas meitām. Sešu gadu vecumā pārcieta poliomielītu, tāpēc kliboja ar vienu kāju. Sākotnēji Frīda Kalo neplānoja kļūt par mākslinieci. 1925. gadā, astoņpadsmit gadu vecumā, cieta autokatastrofā un guva nopietnus miesas bojājumus. Viņa vairāk nekā gadu pavadīja uz gultas, atgūstoties no mugurkaula, atslēgas kaula un ribu lūzumiem. Atlikušās dzīves laikā Kalo pārcieta vairāk nekā trīsdesmit operācijas. Atrodoties slimnīcā, sāka nodarboties ar glezniecību. Frīda Kalo gleznoja galvenokārt pašportretus un kluso dabu. Visu atlikušo mūžu cieta no periodiskām sāpēm. 1929. gadā, 22 gadu vecumā, Frīda Kalo apprecējās ar monumentālistu un kubistu Djego Riveru, kas bija 20 gadus vecāks par viņu. Viņu īpatnējās mīlestības—naida attiecības turpinājās 25 gadus, vairākas reizes šķiroties un atkal dzīvojot kopā. Neskatoties uz fiziskajiem defektiem, Frīda Kalo, tāpat kā Djego Rivera, bija aktīva un nepastāvīga seksuālajā dzīvē, kā arī atklāta biseksuāle. Veselības problēmu dēļ viņai nevarēja būt bērni. Frīda Kalo teikusi: "Es savā dzīvē esmu pārdzīvojusi divas smagas nelaimes... viena no tām bija avārija, bet otra — Djego". Pēc avārijas viņa bija fiziski traumēta, bet Rivera traumēja emocionāli. Dzīves laikā Frīda Kalo uzzīmēja vairāk nekā 200 gleznas, zīmējumus un skices, kas lielākoties saistās ar viņas dzīves pieredzi, fiziskām un emocionālām sāpēm un nepastāvīgajām attiecībām ar Djego. No šiem darbiem 55 ir viņas pašportreti. Kad viņai jautāja, kāpēc zīmē tik daudz pašportretus, Kalo atbildēja: "Tāpēc ka es esmu tik bieži viena... tāpēc ka es esmu subjekts, ko vislabāk zinu". 1937. gadā Frīda Kalo uzņēma no PSRS izraidīto Ļevu Trocki. 1953. gadā Mehiko sarīkoja pirmo viņas personālizstādi, kas arī palika vienīgā viņas dzīves laikā. 1954. gadā Frīda Kalo mira no plaušu karsoņa. Frīdas Kalo muzejs «Brief Biography» (angliski). Frida Kahlo Fans. Arhivēts no oriģināla, laiks: 2013-06-15. Skatīts: 2012-12-22. Vikikrātuvē par šo tēmu ir pieejami multivides faili. Skatīt: Frīda Kalo. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)