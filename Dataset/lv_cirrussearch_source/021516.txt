Ošo (Osho, 1931-1990), īstajā vārdā Bhāgavans Šrī Radžnišs (Acharya Rajneesh, Chandra Mohan Jain) bija indiešu garīgais skolotājs. Pasaulē viņš ir pazīstams ar savu revolucionāro ieguldījumu iekšējās pārveidošanās zinātnē - pieeju meditācijai, kas atzīst mūsdienu dzīves ātro ritmu. Viņa izstrādātās unikālās „aktīvās meditācijas” veidotas, lai vispirms atbrīvotu ķermenī un prātā uzkrājušos stresus, lai būtu vieglāk pieredzēt meditācijas bezdomu un atslābuma stāvokli. Visus Ošo darbus caurvij vīzija, kas ietver gan Austrumu pārlaicīgo gudrību, gan Rietumu zinātnes un tehnoloģijas vislielāko potenciālu. Sadarbojoties ar Rietumu psihologiem un balstoties uz senajām tradīcijām, viņš ar ļaudīm, kas nāca pie viņa, dalījās savā vīzijā par Jauno Cilvēku, Zorba Budu - spējīgu gan baudīt Grieķa Zorbas pasaulīgos priekus, gan Gautama Budas kluso mieru. Dzimis 1931. gada 11. decembrī Kučvadā, Madhja Pradēšas pavalstī, Indijā. Ošo par saviem vecākiem teicis: "Šo pāri es izvēlējos viņu mīlestības, intimitātes, viņu nedalāmības dēļ." Uzaudzis neizmērojamas mīlestības, brīvības un cieņas gaisotnē. Ošo bija intuitīvs un piedzīvojumus alkstošs bērns ar prasmi nokļūt līdz situācijas būtībai. Iepazīstot dzīvi bezbailīgi un intensīvi, viņš uzstāja, ka viss ir jāpārbauda pašam, nevis iepazīstoties ar citu dotajām zināšanām. "Mana bērnība bija zeltīta — ne kā simbols, pilnīgi zeltīta, ne poētiski, bet literāri, faktiski... Tie gadi bija neaizmirstami." Kad viņam bija septiņi gadi, vectēvs no mātes puses nomira, braucot pie tuvākā ārsta. Tas atstāja lielu iespaidu uz viņa iekšējo pasauli, izraisot vēlmi atrast nemirstīgo cilvēkā. Viņš vēlāk teica: "Es iemācījos daudz tanī klusuma brīdī... Es sāku jaunus meklējumus, jaunu svētceļojumu." 21 gada vecumā Meistars ieguva apgaismību: "Daudzas dzīves es strādāju ar sevi, cīnoties, darot visu iespējamo — un nekas nenotika. Pati cenšanās bija šķērslis... Nav arī tā, ka kāds var sasniegt, nemeklējot. Meklēšana ir nepieciešama, bet pienāk brīdis, kad arī tā ir jāatmet... Un dienā, kad meklēšana apstājās... tas sāka notikt, pacēlās jauna enerģija... Tā nāca no... nenokurienes un no visurienes. Tā bija kokos, klintīs, debesīs, Saulē, gaisā, un es domāju, ka tas viss ir tik tālu.” 1953. gada 21. martā viņš beidza Saugāras Universitāti ar izcilību filozofijā. Džabalpūras Universitātē deviņus gadus strādāja par profesoru. Tajā pat laikā viņš ceļoja pa Indiju, lasot lekcijas, vadot diskursus un izaicinot reliģiskos līderus publiskās debatēs un sastopoties ar visdažādākajiem cilvēkiem. Viņš lasīja visu, kas varētu paplašināt viņa reliģisko skolu sapratni un mūsdienu cilvēku psiholoģiju. Pēc sākotnējā darba Indijā Bhāgavanu uzaicināja uz Ameriku, kur tūkstošiem cilvēku no visas pasaules, viņa vīziju sāka īstenot dzīvē. Viņi izlēja savu mīlestību neauglīgā zemes gabalā Mudi Rančo (Muddy Ranch), kas vēlāk pārvērtās ziedošā oāzē. Bet Bhāgavana klātbūtne un komūnas panākumi tolaik sadūrās ar spēcīgu pretsparu no politisko un reliģisko iestāžu puses. Milzīgais naids pret komūnu lika jau pēc 4 gadiem pamest Ameriku. Pret ASV valdības vajāšanām Ošo izturējās ar humoru un nesatricināmo godīgumu, izaicinot publiski lielākos inkvizitorus. Beidzot Ošo atgriezās Pūnā, Indijā, divreiz dienā sniedzot lekcijas un izveidojot jaunu komūnu Internacionālo Meditāciju centru. Pēdējo diskursu laikā viņš pakāpeniski sāka attālināties no publiskām aktivitātēm. Viņa trauslā veselība bieži liedza viņam iespēju pārrunām un prombūtnes periodi kļuva arvien garāki. Viņš ieviesa jaunu elementu savos diskursos, sākot ikvakara meditācijas (Evening Meditations) un sniedza savas atbildes un komentārus par dzen sūtrām. Pasliktinoties veselībai, viņš sēdēja Gautama Budas auditorijā, kur skanēja meditācijas mūzika un klusēja. Daudziem Ošo ir guru: Skolotājs, Meistars, Apgaismotājs; Citiem - slavu alkstošs ekscentriķis un brīvdomātājs. Viņu uzskata par revolucionāru un vienlaikus arī par bīstamu dumpinieku, avantūristu, pat sektas līderi, mistiķi. Pats viņš sevi ir nosaucis par huligānisko budu.[nepieciešama atsauce] Viņš pieteica sevi, kā subjektīvās „Austrumu tendences” pasaules zinātnieks. Meistara mācība tika pausta ne tikai vārdos, bet arī caur paša dzīves piemēru. Ošo ir teicis: „Es palikšu par iedvesmas avotu „saviem cilvēkiem.” Es vēlos, lai viņi paši izaug — kā mīlestība, kam apkārt nevar izaugt neviena baznīca, kā apziņa, kas nav neviena monopols, kā svinēšana, līksmošana un vienmēr svaigas, bērnišķīgas acis… Mana vēsts nav doktrīna, arī ne filozofija. Mana vēsts ir zināma alķīmija, zinātne par transformāciju.” Ošo mācība ietver sevī daudzas reliģijas. Runātājs par dzenbudismu, daoismu, tibetiešu budismu, kristietību un grieķu filozofiju un arī produktīvs autors. Pazīstamākie domātāji, par kuriem Bhāgavāns runājis, ir Sokrats, Pitagors, Kristus, Meistars Ekharts, Muhameds, Gurdžijevs, Krišna, Gautama, Diogens, Rindzajs, Lao Dzi, Kabīrs, Nanaks, Krišnamurti, par kuriem kopumā ir apmēram 650 lekciju cikli, kas tulkoti un izdoti vairāk nekā 30 valodās ir arī daudz video un audio ierakstu. "Visi mani centieni ir sakausēt visas filozofijas sistēmas, sakausēt jūsu prātus, kas ir kļuvuši ledus auksti, sasaluši aizspriedumos, tā, lai jauns siltums apņemtu zemi. To var pārdzīvot, bet nevar izskaidrot. Tas nebūs, kā puķe, drīzāk kā aromāts." — Ošo, “Dhammapada: Budas Ceļš”. „Mistiskā roze”; „Bez-domām”; „Dzimis no jauna”; (Tās ir vienkāršas un efektīvas, ar minimālu mijiedarbību starp dalībniekiem, taču grupas enerģija palīdz katram indivīdam padziļināt viņa procesu.) „ Atgādinot sev par aizmirsto valodu, kādā runāt ar savu ķermeni - prātu”; (Var praktizēt grupā vai pa vienam.) Ošo radītā „Mistiskās rozes” meditatīvā terapija ir vērsta uz dziļu pašattīrīšanos, atbrīvojot blokos iesprostoto enerģiju un šādi atkal apvienojot cilvēku vienotā veselumā. Tikai atbrīvojot sava neprāta, savas neapzināšanās vēsturi, cilvēks, var gūt iekšēja klusuma, meditācijas pieredzi. „Šīs terapijas unikalitāte slēpjas apstāklī, ka tā ir kā tilts uz meditāciju… Tā ir ļoti spēcīga emocionālās dziedināšanas prakse, kuras tehnika ir vienlaikus vienkārša un efektīva… Šī prakse mums sniedz jaunu perspektīvu, izpratni, vitalitāti un spēku.” Mistiskās rozes terapijas kurss sastāv no trim fāzēm - smieklu, raudāšanas un vērošanas - un ilgst trīs nedēļas, pa trim stundām dienā, pirms tās uzsākšanas tiek rekomendēta trīs mēnešu Ošo izstrādātās „Dinamiskās meditācijas” prakse. Ošo norādījumi smiekliem: „Īsti smiekli nav smiekli par kaut ko. Tie vienkārši rodas jūsos, kā zieds izplaukst koka zarā. Tiem nav iemesla, nav racionāla skaidrojuma. Tie ir noslēpumaini; tādēļ arī to simbols ir noslēpumainā roze.” Pirmās septiņas dienas jauzsāk meditācijas seanss, izkliedzot „ jā-hū!” vairākas reizes, un tad vienkārši jāsmejas bez iemesla 45 minūtes. Var gan sēdēt, gan apgulties. Dažiem cilvēkiem gulēšana uz muguras palīdz atslābināt vēdera muskuļus un ļauj enerģijai plūst vieglāk. Dažiem cilvēkiem apsegšanās ar palagu vai kāju izsliešana gaisā palīdz atbrīvot bērnu viņos. Uzsvars tiek likts uz iekšējo smieklu (smieklu bez iemesla) atrašanu, tādēļ acis parasti ir aizvērtas. Tomēr acu kontakts ar draugiem arī ir labs un izmantojams. Jāļauj ķermenim vārtīties viegli un rotaļīgi, ar bērna nevainību, jāļauj sev smieties no visas sirds. Dažbrīd ir iespējams sajust aiztures, kas personā bijušas jau gadsimtiem un kavē smieklus. Kad tas notiek, jāizkliedz „jā-hū!” vai jāsāk runāt nesakarīgas skaņas, kamēr atkal parādās smiekli. Smiešanās posma beigās dažas minūtes jāsēž pilnīgi nekustīgi, aizvērtām acīm. Ķermenim sastingušam kā statujai ar visu enerģiju sakopotu iekšienē. Tad pilnīgi atslābina savu ķermeni un ļauj tam krist bez kontroles. Kad persona jūtas gatava, apsēžas atkal un sēž klusējot 15 minūtes. Ošo norādījumi raudāšanai: Kad smiekli beigušies, personu būs pārņēmušas asaras, sāpes, liels atvieglojums. Izzudīs daudzas sāpju un ciešanu dzīves. Ja persona spēj atbrīvoties no šiem diviem slāņiem, tā ir atradusi Sevi. Otrajā nedēļā sāk meditācijas seansu maigi izrunājot „ jā-bū” vairākas reizes un tad ļauj sev raudāt 45 minūtes. Var sēdēt vai apgulties, jāaizver acis un jāiedziļinās visās sajūtās, kuras izraisa asaras. Jāļauj sev raudāt no sirds dziļumiem, attīrot to un noņemot slogu no tās. Asaru nedēļā jābūt atvērtam jebkurai situācijai, kas var izraisīt asaras. Ja pēc kāda laika tiek justa aizture vai miegainība, jāsāk izrunāt nesakarīga skaņas, nedaudz šūpojot ķermeni uz priekšu un atpakaļ vai vairākas reizes sakot:”jā-bū”. Katru dienu, pēc raudāšanas posma beigām, dažas minūtes jāsēž pilnīgi nekustīgi, tad pārejot pie ļaušanās posma, kas ir tāds pats kā pēc smiešanās posma. Ošo norādījumu vērotājam kalnā. Trešajā nedēļā, meditācijas seansa laikā, jāsēž klusējot 45 minūtes vai ilgāk, pēc tam dejojot vieglas, sirsnīgas mūzikas pavadībā 15 minūtes. Var sēdēt uz grīdas vai uz krēsla ar paceltu galvu, pēc iespējas taisnāku muguru, aizvērtām acīm un dabisku elpošanu. Jāatslābinās, jāapzinas apkārt notiekošais, jākļūst, kā vērotājam kalnā, vienkārši esot lieciniekam visam, kas iet garām. Vērošanas process ir meditācija, kas tiek vērots nav svarīgi. Procesa laikā nav jāidentificējas ne ar ko, nav jānomaldās domās, sajūtās, ķermeņa izjūtās, spriedumos. Pēc sēdēšanas tiek atskaņota maiga mūzika un tiek dejots, jāļauj ķermenim atrast pašam savas kustības un jāturpina tās vērot, nedrīkst aizmirstieties mūzikā. Ošo izstrādātā „No-Mind” meditatīvā terapija ir fokusēta uz prāta aktivitātes atlikšanu ar nesakarīgo skaņu starpniecību. Šī tehnika palīdz iziet no pierastās prāta struktūras, ļaujot izpaust visu apspiesto, spriedzei iznākt no prāta un atbrīvojot vietu jaunai, tīrai enerģijai, kurā var parādīties Buda. Pirmā daļa ir nesakarīgas skaņas. Vārds “gibberish” — nesakarīgas skaņas — cēlies no sūfiju mistiķa Džabara vārda. Džabars nekad nerunāja nevienā valodā, vienkārši runāja kaut ko nesakarīgu un tomēr viņam bija tūkstošiem mācekļu tā ko viņš teica dēļ: „Jūsu prāts nav nekas cits kā nesakarīgi vārdi. Nolieciet to malā, un jūs sajutīsiet savu Esību.” Jāizmanto nesakarīgas skaņas un apzināti jākļūst trakam. Jāļauj būt visam nedomājot par to vai tam ir nozīme un jēga, jāatbrīvo prāts un jāizveido telpa, kurā parādīties Budam. Otrajā daļā buda ir ieņēmis savu vietu absolūtā klusumā un nekustīgumā. Cilvēks vienkārši ir liecinieks ķermenim, prātam un visam, kas notiek. Vispirms jāizmēģina šī meditācija septiņas dienas, tas būs pietiekami ilgs laiks, lai justu rezultātu. Apmēram 40 minūtes jārunā nesakarīgas skaņas, tad 40 minūtes jāvēro un tad jāļaujas, ja vēlas abus pirmos posmus var paildzināt par 20 minūtēm. Ošo izstrādātā meditāciju terapija „Born again” ir virzīta uz cilvēka atgriešanu tajā bērnības posmā, kad cilvēks tika zaudējis savu autentisko „nevainību”, ko izraisīja kopējā sabiedrības audzināšanas un izglītības sistēma, apspiežot bērna dabiskās tieksmes un radot mīnusa zīmi cilvēka pašatklāsmes ceļā. Terapijas ietvaros cilvēks tiek „atgriezts” tajā periodā, kad viņš ir sācis būt „labs” un nevis dabisks. Septiņas dienas brīvi un bez bailēm jākļūst rotaļīgam, bez iemesla dejojot, smejot, raudot un dusmojoties. Ošo nebija nekādu sistēmu un noteikumu piekritējs, tomēr atbildot uz kāda žurnālista jautājumu formulēja desmit baušļus: Nekad neseko neviena norādēm, ja nu vienīgi tās saskan ar tavējām; Dieva nav, ja nu vienīgi pati dzīve; Patiesība ir tevī, nemeklē to citur; Mīlestība ir lūdzējs; Kļūt par "neko" ir durvis uz patiesību. "Nekas" pats par sev ir jēga, mērķis un sasniegums; Dzīve ir šeit un tagad; Dzīvo nomodā; Nepeldi - plūsti; Mirsti katru mirkli, tā tu vari būt jauns katru mirkli; Nemeklē. Tas, kas ir - ir. Apstājies un redzi; Ošo mācība nepakļaujas klasifikācijai un viņa grāmatas nav viņa rakstītas, tās ir transkripcijas no audio un video ierakstiem, kas veikti viņa uzstāšanās laikā dažādās valstīs 35 gadu laikā. Drosme: prieks dzīvot riskējot. R.: Sētava (2006) Briedums: atbildība būt sev pašam. R.: Sētava (2007) Jaunrade: iekšējo spēku atraisīšana. R.: Sētava (2007) Brīvība: drosme būt sev pašam. R.: Sētava (2007) Apziņa: atslēga līdzsvarotai dzīvei. R.: Sētava (2007) Intuīcija: ārpus loģikas esošās zināšanas. R.: Sētava (2007) Prieks: laime tevī. R.: Sētava (2008) Tuvība: uzticēšanās sev un citiem. R.: Sētava (2008) Saprāts: radoša atsaukšanās mirklim. R.: Sētava (2008) Līdzcietība: viskrāšņākais mīlas zieds. R.: Sētava (2009) Oranžā grāmata: ieskats Ošo meditācijās. R.: Sētava (2010) Grāmata par ego: atbrīvošanās no ilūzijām. R.: Sētava (2010) Dzen Taro: transcendentālā Dzena spēle. R.: Zvaigzne ABC (2010) Grāmata par sievieti: saskarsmē ar sievišķo spēku. R.: Sētava (2011) Grāmata par vīrieti: vīrišķības krīze kā pašatklāsmes iespēja. R.: Sētava (2011) Grāmata par bērnu: brīvība būt sev pašam. R.: Sētava (2011) Māksla audzināt bērnu. R.: Zvaigzne ABC (2011) Maksimāli dzīvs. R.: Zvaigzne ABC (2011) Apskaidrības ABC. R.: Zvaigzne ABC (2011) Emocijas: atbrīvošanās no dusmām, greizsirdības un bailēm. R.: Sētava Meditācijan — pirmā un pēdējā brīvība. R.: Sētava (2012) Dumpīgums.Būtiska īpašība. R.: Zvaigzne ABC (2012) Tikai mācies būt pats! R.: Zvaigzne ABC (2012) Rāmais prāts. R.: Zvaigzne ABC (2013) Viņpus Marsa un Veneras.Atšķirības starp vīrieti un sievieti. R.: Zvaigzne ABC (2013) Vispirms esi, pēc tam tu vari veidot attiecības. R.: Zvaigzne ABC (2013) Ej dziļi, esi dabisks, ej vēl tālāk! Sekss, vaina, transcendence. R.: Zvaigzne ABC (2013) Lūgšana — klusuma dziesma. R.: Zvaigzne ABC (2013) Meditācija.Vienīgā dziedināšana. R.: Zvaigzne ABC (2013) "Garīgi nepareiza mistiķa autobiogrāfija" /Autobiography of a Spiritually Incorrect Mystic , St. Martin’s Press, New York, 2000./ "Zelta bērnības mirkļi" /Glimpses of a Goldes Childhood , Tao Publishing Pvt, Ltd., India 1985/ [1], Ošo biogrāfija, www.mysticrose.lv, 2010. [2] Arhivēts 2016. gada 5. martā, Wayback Machine vietnē., Kas ir Ošo?, www.garavasara.lv, 2012-05-23, 01:22. [3],Osho mācība, www.iinuu.lv, 2009-01-06, 21:37. Ošo oficiālā mājaslapa Izdevniecības "Sētava" izdotās grāmatas Izdevniecības "Zvaigzne ABC" izdotās grāmatas WikiPedia ieraksts par Ošo kulta organizēto masveida indēšanu Dalesas pilsētā.