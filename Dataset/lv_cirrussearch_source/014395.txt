Ēriks Kārlsons (zviedru: Erik Karlsson; dzimis 1990. gada 31. maijā) ir zviedru hokejists, aizsargs, Zviedrijas hokeja izlases dalībnieks. Pašlaik (2023) Kārlsons spēlē Nacionālās hokeja līgas kluba Pitsburgas "Penguins" sastāvā. Profesionāļa karjeru Kārlsons uzsāka 2007.—08. gada sezonas otrajā pusē, kad debitēja Zviedrijas Elitsērijas kluba Frölunda HC sastāvā. Komandas sastāvā Ēriks aizvadīja arī lielāko daļu 2008.—09. gada sezonas, taču 2009. gada vasarā pārcēlās uz Ziemeļameriku. 2009.—10. gada sezonā Kārlsonam izdevās veiksmīga debija NHL, Otavas "Senators" rindās aizvadot 60 spēles. 2011.—12. gada sezonā zviedrs piedzīvoja izrāvienu, 81 spēlē atzīmējoties ar 78 rezultativitātes punktiem un izcīnot arī Džeimsa Norisa balvu. 2012. gada jūnijā Kārlsons līgumu ar "Senators" pagarināja uz nākamajiem septiņiem gadiem. 2014.—15. gada sezonu Kārlsons uzsāka jau kā "Senators" kapteinis, sezonas noslēgumā otro reizi iegūstot Džeimsa Norisa balvu. No 2013. līdz 2016. gadam trīs sezonas pēc kārtas Kārlsons noslēdza kā visas līgas rezultatīvākais aizsargs. Vienlaicīgi viņš bija arī "Senators" rezultatīvākais spēlētājs. Kā Zviedrijas labākais hokejists 2015.—16. gadā Kārlsons ieguva Gulcpucken balvu. 2018. gada 13. septembrī Kārlsons (kopā ar Frensisu Peronu) tika aizmainīts uz Sanhosē Sharks apmaiņā pret Krisu Tīrniju, Dilanu DeMelo, Džošu Norisu, Rūdolfu Balceru, Sharks pirmās kārtas izvēle 2020. gadā, otrās kārtas izvēle 2019. gadā. un nosacīta otrās kārtas izvēle 2021. gadā. 2023. gada 6. augustā Kārlsons tika aizmainīts uz Pitsburgas Penguins trīs komandu darījumā, iesaistot arī Monreālas Canadiens. Zviedrijas hokeja izlases sastāvā izcīnījis sudraba medaļu 2014. gada Olimpiskajās spēlēs, tiekot atzīts par turnīra labāko aizsargu un iekļauts arī turnīra simboliskajā izlasē. Kārlsons spēlējis arī 2010. un 2012. gada Pasaules čempionātos, 2010. gadā kopā ar izlasi izcīnot bronzas medaļas. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) https://sportacentrs.com/hokejs/nhl/06082023-tris_komandu_darijuma_nhl_labakais_aizsar https://sportacentrs.com/hokejs/nhl/06082023-tris_komandu_darijuma_nhl_labakais_aizsar