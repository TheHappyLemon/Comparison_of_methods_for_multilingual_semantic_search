EuroEyes Cyclassics, iepriekš arī HEW Cyclassics un Vattenfall Cyclassics, ir ikgadējas viendienas šosejas riteņbraukšanas sacensības profesionāļiem un amatieriem Hamburgā un tās apkārtnē. Tās radās kā vietējas nozīmes sacensības 1996. gadā, bet strauji pieaugot riteņbraukšanas popularitātei Vācijā, tās 1998. gadā tika iekļautas UCI Pasaules kausa kalendārā. 2005. gadā tās iekļāva UCI ProTour kalendārā un 2009. gadā tās kļuva par vienām no 24 sacensībām, kuras deva punktus UCI Pasaules rangā. Šobrīd tās ir iekļautas UCI Pasaules tūres kalendārā. Sacensību maršruts gadu no gada atšķiras, bet bieži tas ir ap 250 km garš. Veicot vairākus lokus caur Hamburgu, vairākas reizes ir jāveic kāpums Vaseberga kalnā. Sacensību maršrutā iekļauts arī Hamburgas augstākais tilts Köhlbrandbrücke. Līdz 2006. gadam, kad sacensību sponsors, Hamburgas elektrostacija HEW nomainīja nosaukumu uz Vattenfall Europe Hamburg, sacensību nosaukums bija HEW Cyclassics. Sacensību svarīga sastāvdaļa ir Jedermann-Rennen amatieru sacensības, kurās ikviens var piedalīties 55 km, 100 km un 155 km distancē. Dalībnieku skaits ir ierobežots un rezervācija jāveic vairākus mēnešus iepriekš. 2005. gadā piedalījās 20000 amatieru. Vikikrātuvē par šo tēmu ir pieejami multivides faili. Skatīt: EuroEyes Cyclassics. Oficiālā tīmekļa vietne