"Trešās pakāpes tuvie kontakti" (angļu: Close Encounters of the Third Kind) ir 1977. gada ASV zinātniskā fantastikas filma, kuras režisors un scenārija autors ir Stīvens Spīlbergs. 1978. gadā filmu izvirzīja Amerikas Kinoakadēmijas balvai astoņās kategorijās, no kurām tā ieguva vienu kategorijā "Labākais operatora darbs". Uz planētas Zeme, dažādās vietās fiksē neparastas parādības. Pirmā, Sonoras tuksnesī Meksikā, kur no nekurienes uzradās lidmašīnu eskadriļa bez ekipāžas. Kā vēlāk noskaidrojās, tās bija lidmašīnas no 19-tā treniņa lidojuma, kas bija bez vēsts pazudušas 1945. gada maijā. Uz notikuma vietu izsūtītā pētnieku grupa franču zinātnieka Kloda Lakomba (Fransuā Trifo) vadībā, neko nespēja saprast, pat dīvaino vietējā večuka stāstu par naktī uzausušo Sauli un tās dziesmu viņam. Pēc tam Gaisa satiksmes vadības centrā Indianapolisā, piefiksē NLO, ar kuru izveidoja vizuālo kontaktu no netālu lidojošām lidmašīnām. ASV Indiānas štata pilsētā Munsijā, bērnu istabā, kurā gulēja mazs bērns Berijs (Kerijs Gūfijs) ieslēdzās visas mehāniskās rotaļlietas. Sāka darboties arī visas saimniecības elektroiekārtas, bet logos iespīdēja apžilbinoša gaisma. Šajā pašā naktī visā pilsētā pazūd elektrība. Uz notikuma vietu izbraukušais elektriķis Rojs Nerijs (Ričards Dreifūss) sastopas ar īstu NLO. Viņa vadītais automobilis, iekļūst spilgtā gaismas kūlī, pēc kā pāri šosejai pārlidoja četras spožas lodes un izgaisa aiz apvāršņa. Pēc šī atgadījuma pilsētā atjaunojas elektrības padeve. Otrā parādība norisinās Mongolijā, Gobi tuksnesī, kur tuksneša smiltīs atrod labu laiku atpakaļ Bermudu trijstūrī pazudušo kuģi bez ekipāžas. Vēl vienu interesantu faktu piefiksē Ziemeļindijas pilsētā Daramsala, kur vietējie iedzīvotāji lūgšanās visu laiku atkārto piecas tonālas dievišķās skaņas, kuras, pēc viņu apgalvojumiem, nāk no debesīm. Fenomens slēpjas tajā, ka šīs pašas skaņas uztvēra astronomi ar Goldstone Radio Telescope no 7 gaismas sekunžu attāluma, bet pēc pētījumiem noskaidrojas, ka šīs skaņas ir ģeogrāfiskās koordinātas, kādai vietai Vaiomingas štatā. Šīs koordinātas uzskata par iespējamo kontakta vietu. Valdība šīm rajonam (gandrīz 300 kvadrātjūdzes) uzliek slepenības zīmolu. Evakuē visus Murkroftas pilsētas iedzīvotājus, paziņojot, ka ir iespējama nāvējoša inficēšanās iespēja. Tieši uz šejieni no visiem ASV galiem sabrauc desmitiem cilvēku, NLO aculiecinieku, kuri pēdējā laikā redzējuši neizskaidrojamas vīzijas. Starp viņiem ir arī Džiliana Guilere un Rojs Nerijs, kura apsēstība bija tik smaga, ka no viņa aizgāja sieva Ronija kopā ar bērniem, baidoties par savām dzīvībām. No visiem atbraucējiem tikai Rojam un Džilianai izdodas sasniegt "Sātana torni" (iespējamo kontakta vietu) un novērot citplanētiešu nosēšanās laukumu. Filmas finālā norisinās Zemes iedzīvotāju kontakts ar ārpuszemes saprātu. Sagatavošanās laikā Stīvens Spīlbergs padziļināti pētīja dažādas atskaites, visas pieejamās liecības par NLO, satikās ar cilvēkiem, kuri it kā bija sastapušies ar citplanētiešiem. Filmas pirmatnējo variantu sarakstīja Pols Šreders, bet Stīvens Spīlbergs tik radikāli izmainīja sižeta līniju, ka scenārists pieprasīja izņemt savu vārdu no titriem. Uz Roja Nerija lomu kandidēja Stīvs Makvīns, Dastins Hofmans un Džīns Hekmans. Pētnieka Kloda Lakombas, NLO speciālista lomai, uzaicināja slaveno franču režisoru Fransuā Trifo. Viens no filmas darba nosaukumiem — "Skaties debesīs" (angļu: Watch the Skies) ir nobeiguma frāze citā fantastikas filmā — "Būtne no citas pasaules" (angļu: The Thing From Another World, 1951). Šī frāze atskan filmā no televizora Roja Nerija atmošanās brīdī. Lai mazajam Kerijam Gūfijam, kas atveidoja Berija lomu, izsauktu sejā izbrīnu, divi operatori ietērpās klauna un gorillas kostīmā. Citam skatam, kur Berijs saka: "Rotaļlietas!", Spīlbergs aiz kameras rādīja bērnam rotaļu automobili. Citplanētiešu lomu, kas iznāca no kosmosa kuģa, atveidoja speciālos gumijas kostīmos ietērptās meitenes, vecumā no 8 līdz 12 gadiem. Filmēšanas procesā piedalījās 11 kinooperatori. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)