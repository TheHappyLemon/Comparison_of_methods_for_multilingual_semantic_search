Sers Tomass Džons Vudvards (angļu: Sir Thomas John Woodward; dzimis 1940. gada 7. jūnijā), profesionāli zināms kā Toms Džonss, ir velsiešu dziedātājs. Viņa karjera strauji attīstījās 20. gadsimta 60. gadu vidū, kad viņa dziesmas ieguva augstākās vietas Top 10 hītu topā. Regulāri devies koncertturnejās uz Lasvegasu (1967—2011). Pārdoti vairāk nekā 100 miljoni Džonsa ierakstu ar trīsdesmit sešiem Top 40 hītiem Lielbritānijā un deviņpadsmit Amerikas Savienotajās Valstīs, tostarp "It's Not Unusual", "What's New Pussycat", "Delilah", "Green, Green Grass of Home", "She's a Lady", "Kiss", and "Sex Bomb". Uzsācis profesionālu dziedātāja karjeru 1963. gadā kopā ar velsiešu grupu "Senatori". Sākumā viņa pseidonīms bija Tomijs Skots. 1964. gadā viņš ierakstīja dažas solo dziesmas, dziedāja klubos. Vienā uzstāšanās reizē viņu pamanīja dziedātājs Gordons Millss, kas kļuva par viņa menedžeri, pārdēvēja viņu par Tomu Džonsu un palīdzēja ierakstīt pirmo singlu studijā Decca Records. Nākamais singls "It's Not Unusual", ko ierakstīja 1965. gada sākumā, kļuva par hītu Nr.1 Apvienotā Karalistē, kā arī ierindojās starp 10 labākajiem hītiem ASV. 1966. gadā Džonss saņēma Grammy balvu kā labākais jaunais mākslinieks. 1989. gadā saņēma MTV video mūzikas balvu. Ieguvis arī divus Lielbritānijas apbalvojumus (Brit Awards): Labākais britu vīrietis (2000) un Balvu par izcilu ieguldījuma mūzikā (2003). Savas karjeras laikā ierakstījis dziesmas daudzās kinofilmās un televīzijā. Piedalījies filmās un TV arī kā aktieris. 1970. gadā bijis nominēts Zelta globusa balvai kategorijā "Labākais TV aktieris komēdijā vai muzikālā filmā" par piedalīšanos televīzijas šovā This Is Tom Jones (1969—1971). 1979. gada televīzijas filmā Pleasure Cove attēlojis galveno lomu. Pats sevi tēlojis Tima Bērtona 1996. gada filmā Marss uzbrūk!. 1999. gadā Džonss saņēma Britu impērijas Virsnieka ordeni. 2005. gadā par ieguldījumu mūzikā karaliene Elizabete II iecēla Tomu Džonsu bruņinieku kārtā. Džonsa debijas albums Along Came Jones iznāca 1965. gadā. Sestais albums Delilah (1968) sasniedza Apvienotās Karalistes albumu topa pirmo vietu, topa augšgalā pavadot divas nedēļas. Līdz 20. gadsimta beigām iznāca jau 34. studijas albums Reload (1999). Reload kļuva par Džonsa visvairāk pārdoto albumu, sasniedzot Apvienotās Karalistes albumu topa pirmo vietu 1999. gadā un vēlreiz 2000. gadā. 2021. gadā Džonss bija izdevis jau 41 studijas albumu un piecus koncertierakstus. Džonsa 41. studijas albums Surrounded by Time, kas izdots 2021. gada aprīlī, saņēma pozitīvas atsauksmes no kritiķiem, atzinīgi novērtējot Džonsa balsi 80 gadu vecumā, kā arī albuma dziesmu atlasi. Tas nonāca pirmajā vietā Apvienotajā Karalistē, padarot Džonsu (80 gadu un 10 mēnešu vecumā) par vecāko vīriešu kārtas dziedātāju, kura albums nokļuvis pirmajā vietā Lielbritānijā. Albums iekļuva top 25 sarakstā vēl piecās valstīs. Pazīstamākie no Džonsa studijas albumiem: Along Came Jones (1965) What's New Pussycat? (1965) A-tom-ic Jones (1966) From the Heart (1966) Green, Green Grass of Home (1967) Delilah (1968) Help Yourself (1968) Reload (1999) Mr. Jones (2002) Tom Jones & Jools Holland (ar Džūlu Holandu) (2004) 24 Hours (2008) Praise & Blame (2010) Spirit in the Room (2012) Long Lost Suitcase (2015) Surrounded by Time (2021) «Tom Jones». The Official Charts. «Tom Jones». allmusic.com. «Surrounded by Time». Metacritic. «Tom Jones scores record-breaking Number 1 album with Surrounded By Time: “I am forever grateful”». Official Charts Company. Vikikrātuvē par šo tēmu ir pieejami multivides faili. Skatīt: Toms Džonss. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Enciklopēdijas Krugosvet raksts (krieviski) Oficiālā tīmekļa vietne Tom Jones discography BBC Wales IMDb profils (angliski) AllMovie profils (angliski)