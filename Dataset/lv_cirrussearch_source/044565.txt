Aizeks Azimovs (angļu: Isaac Asimov; dzimis kā Isaks Ozimovs (krievu: Исаак Озимов) 1920. gada 2. janvārī, miris 1992. gada 6. aprīlī) bija Padomju Krievijā dzimis ebreju izcelsmes amerikāņu bioķīmiķis un populārs rakstnieks, īpaši pazīstams ar saviem zinātniskās fantastikas un populārzinātniskajiem darbiem. Kopā ar Robertu Hainlainu un Arturu Klārku veido zinātniskās fantastikas "Lielo trijnieku". Saņēmis prestižākās zinātniskās fantastikas balvas — Nebulas un Hugo balvas. Dzimis 1920. gadā Smoļenskas guberņas Petroviču ciemā dzirnavnieka Jūdas Ozimova un viņa sievas Raheles Bermanes ģimenē. 1923. gadā Ozimovu ģimene caur Liverpūles ostu ar pasažieru kuģi Baltic ieradās Ņujorkā, 1928. gadā kļuva par ASV pilsoni. Mācījās Bruklinas vidusskolā (Boys and Girls High School), tad studēja ķīmiju Kolumbijas Universitātē, 1939. gadā ieguva bakalaura grādu un 1941. gadā maģistra grādu ķīmijā. 1942. gadā viņš devās uz Filadelfiju un strādāja tur par ķīmiķi armijas kuģu būvētavā, kur iepazinās ar zinātniskās fantastikas rakstnieku Robertu Hainlainu. 1942. gadā apprecējās ar Ģertrūdi Bļugermani, 1948. gadā absolvēja universitāti un ieguva doktora grādu bioķīmijā, lasīja lekcijas Bostonas Universitātes Medicīnas fakultātē, kur kļuva par asociēto profesoru 1955. gadā. 1970. gadā Īzaks Asimovs izšķīrās ar savu sievu un vēlāk apprecējās ar Dženetu Opālu Džepsoni. 1979. gadā viņu ievēlēja profesora amatā. Azimovs 1983. gadā viņam veiktajā sirds operācijā saņēma asinis, kas bija inficētas ar HIV, un 1992. gadā mira no AIDS komplikācijām. 1942. gadā viņš sāka rakstīt Foundation sēriju — stāstu par visgalaktikas impērijas sabrukšanu un atdzimšanu, kas beigās izvērtās 7 romānu garumā. Ap to pašu laiku viņš sāka rakstīt savus stāstus par robotiem — kas padarīja populārus Azimova '3 robotikas likumus', un krietni iespaidoja gan sabiedrības, gan citu rakstnieku attieksmi pret robotiem, un uzdeva daudzus ētikas jautājumus, ko jāņem vērā, veidojot nākotnes tehnoloģijas. Latviski izdotās Azimova grāmatas: "Es, robots" (tulk. R. Koka, Ņ. Krilova, 1967); "No augšas raugoties" (tulk. J. Polis, Z. Šusters, 1969); "Visums: no plakanās Zemes līdz kvazāriem" (tulk. A. Lauzis, 1972); "Paši dievi" (tulk. R. Koka, 1979); "Fonds" (tulk. Zane Rozenberga, 2017). "Fonds un Impērija". (tulk. Zane Rozenberga, 2018). "Otrais Fonds" (tulk. Zane Rozenberga, 2018). 1969. gadā žurnālā "Liesma" turpinājumos publicēts A. Azimova fantastiskais stāsts "Profesija". Vikikrātuvē par šo tēmu ir pieejami multivides faili. Skatīt: Aizeks Azimovs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Zinātniskās fantastikas enciklopēdijas raksts (angliski) Enciklopēdijas Krugosvet raksts (krieviski)