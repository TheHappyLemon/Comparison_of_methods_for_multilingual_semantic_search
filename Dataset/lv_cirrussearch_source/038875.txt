Lemminkäinen Oyj bija Somijas celtniecības uzņēmums. Dibināts 1910. gadā. 2018. gadā tas pievienots uzņēmumam YIT. Uzņēmums nosaukts Kalevalas mītiskā varoņa Lemminkeinena vārdā. Lemminkäinen akcijas tika kotētas biržā NASDAQ OMX Helsinki. Grupas uzņēmumi darbojās Somijā, Zviedrijā, Norvēģijā, Dānijā, Krievijā, Latvijā, Igaunijā un Lietuvā. Lemminkäinen bija specializējies ēku (dzīvojamo, sabiedrisko un rūpniecības objektu) celtniecībā, ceļu būvniecībā, pazemes darbos, kā arī pamatu ierīkošanā un stiprināšanā. 1910. gadā dibināts uzņēmums Asfaltti Osakeyhtiö Lemminkäinen, kas sākotnēji veica asfaltēšanas un betonēšanas darbus. Tajā laikā Helsinkos strauji attīstījās būvniecība. 1911. gadā uzņēmums sāka ražot betona izstrādājumus. Pirmā pasaules kara laikā celtniecība apsīka. Pēc Somijas neatkarības iegūšanas 1918. gadā saimnieciskā darbība atsākās, un parādījās pieprasījums pēc celtniecības pakalpojumiem un produktiem. Vēlāk uzņēmums paplašināja darbību ceļu ierīkošanā, transporta infrastruktūrā, civilajā inženierbūvniecībā, kalnu darbos un ēku celtniecībā. 1960. gadu beigās tas kļuva par lielāko ceļu būvētāju Somijā. 1969. gadā, kad Asfaltti Oy Lemminkäinen operācijas bija diversificētas, uzņēmuma nosaukums tika saīsināts uz Lemminkäinen Oy. 1970. gados Lemminkäinen saņēma lielus pazemes darbu pasūtījumus, piemēram Peijennes tuneļa un Helsinku metro tuneļa būve. 1975. gadā iegūts vairākums uzņēmumā Oy Alfred Palmberg Ab, kas kļuva par Lemminkäinen ēku celtniecības operāciju mugurkaulu. 1970. un 1980. gados uzņēmums PSRS piedalījās Kostomukšas pilsētas un dzelzs rūdas ieguves un apstrādes infrastruktūras celtniecībā. Vēlāk uzņēmums piedalījās celtniecības projektos Eiropā, arī Āfrikā, Vidējos Austrumos, Ķīnā. 1984. gadā Lemminkäinen nolēma iesaistīties dzīvojamo ēku būvniecībā, šos darbus nododot meitas uzņēmuma Palmberg pārziņā. 1989. gadā Lemminkäinen akcijas sāktas kotēt Helsinku biržā. 1990. gados Lemminkäinen veica projektus daudzās valstīs, to skaitā būvēja telesakaru tīklus Eiropā, Āzijā un Amerikā. 2000. gadā iegādāts uzņēmums Tekmanni. 2009. gadā pieņemta uzņēmuma jauna stratēģija. Turpmāk visi meitas uzņēmumi darbojās ar Lemminkäinen zīmolu. 2010. gadu sākumā pārdots jumtu bizness, betona izstrādājumu bizness un dabisko akmeņu bizness. Pieauga infrastruktūras būvniecības darbi Ziemeļvalstīs. 2014. gada vasarā pārdots tehnisko ēku sistēmu bizness 2015. gada sākumā infrastruktūras būvniecības bizness sadalīts divos segmentos: ceļu segumi un infra projekti. 2017. gada 19. jūnijā paziņots, ka Lemminkäinen tiks pievienots Somijas celtniecības uzņēmumam YIT. Apvienošanās pabeigta 2018. gada 1. februārī. Merger of YIT and Lemminkäinen Arhivēts 2017. gada 7. septembrī, Wayback Machine vietnē. YIT Lemminkäinen grupas vietne Lemminkäinen Latvijas vietne