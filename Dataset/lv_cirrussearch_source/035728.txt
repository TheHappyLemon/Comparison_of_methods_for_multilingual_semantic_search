Viljams Rendolfs Hērsts (angļu: William Randolph Hearst; dzimis 1863. gada 29. aprīlī, miris 1951. gada 14. augustā) bija amerikāņu laikrakstu izdevējs, kas izveidoja lielāko laikrakstu ķēdi ASV un kura metodes stipri ietekmēja ASV žurnālistikas vēsturi. Uzsāka izdevējdarbības biznesu 1887. gadā, kad viņa bagātais tēvs nodeva vadību pār The San Francisco Examiner. Pārceļoties uz Ņujorku, iegādājās The New York Journal. Uzsāka "karu" ar Džozefa Pulicera New York World, kura rezultātā izveidojās dzeltenā žurnālistika. Iegādājoties arvien vairāk laikrakstu, Hērsts izveidoja to ķēdi — kādu laiku viņam piederēja gandrīz 30 laikraksti lielākajās ASV pilsētās. Vēlāk pievērsās žurnāliem, izveidojot lielāko laikrakstu un žurnālu biznesu pasaulē. 20. gadsimta 30. gados viņa vadīto laikrakstu kopējā maksimālā tirāža sasniedza 20 miljonus lasītāju. Bijis ASV Pārstāvju palātas loceklis, 1905. un 1909. gadā neveiksmīgi kandidēja uz Ņujorkas mēra amatu, 1906. gadā — uz Ņujorkas štata gubernatora amatu. Orsona Velsa filmas "Pilsonis Keins" galvenais varonis Čārlzs Fosters Keins veidots pēc Hērsta. The Battle Over Citizen Kane, PBS. Vikikrātuvē par šo tēmu ir pieejami multivides faili. Skatīt: Viljams Rendolfs Hērsts. Encyclopædia Britannica raksts (angliski) Encyclopædia Universalis raksts (franciski)