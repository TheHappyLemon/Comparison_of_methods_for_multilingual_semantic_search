Daštekavīrs (persiešu: دشت كوير) ir tuksnesis Irānā. Izvietojies Irānas kalnienes ziemeļdaļā un plešas no Elbursa grēdas ziemeļos līdz Daštelūtam dienvidos. Administratīvi sadalīts starp Semnānas, Teherānas, Kumas, Isfahānas, Jezdas, Dienvidhorasānas un Rezāvi Horasānas ostāniem. 24. lielākais tuksnesis pasaulē. Tuksnesis izvietojies tektoniskā ieplakā ar vidējo augstumu 600—800 m vjl, ko vairākās daļās sadala zemas kalnu grēdas. Tuksneša centrālo daļu aizņem 320 km garais un 160 km platais Kavīrbuzurgs, kura ievērojamu daļu klāj sāls purvi. Tuksneša rietumos atrodas Namaka sālsezers; tā austrumu piekrastē izveidots Daštekavīra nacionālais parks. Daštekavīrā valda sauss tuksneša klimats. Lai arī ziemā apkārtējos kalnos ir vērojami nokrišņi, tie veido sezonālus ezerus un purvus, kas ātri izžūst. Temperatūras vērojamas no +70 °C dienā vasarā līdz 0 °C naktī ziemā. «Deštekevirs». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 164. lpp. Vikikrātuvē par šo tēmu ir pieejami multivides faili. Skatīt: Daštekavīrs. Encyclopædia Britannica raksts (angliski) Krievijas Lielās enciklopēdijas raksts (krieviski)