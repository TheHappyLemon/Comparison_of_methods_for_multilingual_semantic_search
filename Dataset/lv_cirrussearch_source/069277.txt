Kapisa (filipīniešu: Lalawigan ng Capiz, angļu: Province of Capiz, kapisnonu: Kapuoran sang Capiz) ir viena no Filipīnu provincēm valsts vidusdaļā, Rietumu Visaju reģionā. Aizņem Panajas salas ziemeļaustrumu daļu, kā arī vairākas piekrastes salas Sibujanas jūrā. Dienvidos robežojas ar Iloilo, rietumos — ar Aklanu, bet dienvidrietumos — ar Antiki. Administratīvi dalās 1 pilsētā un 16 municipalitātēs un sīkāk 473 barangajās. Provinces centrs un lielākā pilsēta ir Rohasa. Apdzīvo galvenokārt kapisnoni, bet dienvidu daļā arī ilongi. Pirmā eiropiešu apmetne tagadējās Panajas pilsētas vietā dibināta 1566. gadā, no tās cēlies arī salas nosaukums. Koloniālā valdība 1572. gadā sadalīja salu divās provincēs — Panaja ziemeļos un Otona dienvidos. 1693. gadā tika dibināta Kapisas pilsēta (mūsdienās — Rohasa) un uz turieni tika pārcelta provinces administrācija. 1796. gadā Panaja tika sadalīta trijās provincēs — Kapisa ziemeļos, Iloilo dienvidaustrumos un Antike dienvidrietumos. No 1901. līdz 1946. gadam vairākkārt atsevišķā provincē tika nodalīta Romblona, bet 1956. gadā nodalīta Aklana. Vikikrātuvē par šo tēmu ir pieejami multivides faili. Skatīt: Kapisa.