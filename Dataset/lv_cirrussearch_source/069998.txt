Sambalesa (filipīniešu: Lalawigan ng Zambales, angļu: Province of Zambales, sambalu: Probinsya nin Zambales) ir viena no Filipīnu provincēm valsts rietumdaļā, Centrālās Lusonas reģionā. Administratīvi dalās 13 municipalitātēs un sīkāk 230 barangajās. Provinces centrs un lielākā pilsēta ir Iba. Olongapo neatkarīgā pilsēta provincē neietilpst, bet dažkārt tai tiek pieskaitīta statistiskos apkopojumos. Provinci apdzīvo tagali (42 %), iloki (28 %) un sambali (27 %). Province izvietojusies Lusonas salas rietumos Dienvidķīnas jūras krastā, aizņem Sambalesas kalnu grēdas rietumu nogāzi. Ziemeļos robežojas ar Pangasinanu, austrumos — ar Tarlaku un Pampangu, bet dienvidos — ar Bataanu un Olongapo neatkarīgo pilsētu. Dienvidos provinces krastus apskalo Subikas līcis. Reljefā dominē Sambalesas kalnu grēda ar tās augstāko virsotni Tapulao (2037 m vjl) un aktīvo vulkānu Pinatubo (1486 m vjl). Spāņu kolonizatori Sambalesas teritorijā ieradās 1572. gadā un jau 1578. gadā tika izveidota atsevišķa province, kas sākotnēji pletās uz ziemeļiem līdz Lingajenas līcim. Provinces ziemeļdaļa vēlāk tika nodota Pangasinanas provincei. Pirmā provinces galvaspilsēta bija Masinloka, bet kopš 1901. gada provinces centrs ir Iba. 1983. gadā neatkarīgas pilsētas statuss piešķirts Olongapo un tā politiski nodalīta no Sambalesas. Province ievērojami cieta Pinatubo vulkāna izvirdumā 1991. gadā un saimniecības atjaunošanai tika izveidota speciāla valsts atbalsta programma. Vikikrātuvē par šo tēmu ir pieejami multivides faili. Skatīt: Sambalesa.