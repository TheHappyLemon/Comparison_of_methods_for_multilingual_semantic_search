Viktors Belans (krievu: Виктор Белан; dzimis 1981. gada 24. decembrī, Karačajā-Čerkesijā, Krievijā), pazīstams ar pseidonīmu Dima Bilans (krievu: Дима Билан) ir krievu popmūziķis. Viņš ir divreiz pārstāvējis Krieviju Eirovīzijas dziesmu konkursā. 2006. gadā ar dziesmu "Never Let You Go" viņš palika otrais, bet 2008. gadā ar dziesmu "Believe" viņš izcīnīja Krievijas pirmo Eirovīzijas uzvaru. Kad Dimam bija viens gads, viņa ģimene pārvācās uz Tatarstānu. Kad viņam bija seši gadi, viņi pārvācās uz Kabardu-Balkāriju, kur viņš gāja skolā. Dima karjeru uzsāka, iegūstot ceturto vietu starptautiskajā mūzikas festivālā "Jaunais vilnis" 2002. gadā. 2003. gadā tika izdots pirmais albums ar nosaukumu "Я ночной хулиган" (Es esmu nakts huligāns), kurā bija iekļautas vairāku dziesmu kaverversijas. 2004. gadā viņš realizēja veiksmīgu singlu "На берегу неба" (Debesu krastā), kas bija galvenais hits viņa jaunajā albumā. 2005. gada 21. septembrī Dima Bilans saņēma divas MTV Russian Music Awards balvas, bet 2007. gada novembra sākumā Minhenē saņēma savu trešo MTV balvu. 2006. gada marta vidū Dima Bilans tika izvēlēts par Krievijas pārstāvi Eirovīzijā. No 37 dziemām Never Let You Go ieguva 2. vietu, kas tolaik bija labākais Krievijas sasniegums. 2000. gadā tāds pats rezultāts bija Alsu dziesmai "Solo". Kopā dziedātājs ieguva 248 punktus — par 44 mazāk nekā uzvarētājiem Lordi. 2008. gada 25. maijā Bilans uzvarēja Eirovīzijas dziesmu konkursā ar dziesmu "Believe". Tā ieguva 272 punktus, par 42 vairāk nekā tuvākajiem sekotājiem ukraiņiem. Tā bija Krievijas pirmā uzvara Eirovīzijā. 2008. gada jūnijā izdeva albumu krievu valodā. 2009. gada maijā izdeva albumu angļu valodā. Dziesmas producējis Jim Beanz (Timbaland Production). 2003 — Ya nochnoi huligan (Я ночной хулиган) 2004 — Na beregu neba (На берегу неба) 2006 — Vremya-reka (Время-река) 2008 — Protiv Pravil (Против правил) Oficiālā mājaslapa (angliski), (krieviski)