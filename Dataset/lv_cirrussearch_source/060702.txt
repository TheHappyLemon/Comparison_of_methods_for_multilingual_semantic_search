2004. gada Ķīnas Republikas prezidenta vēlēšanas (ķīniešu: 第十一任中華民國總統、副總統選舉) bija trešās prezidenta un viceprezidenta vēlēšanas Taivānas vēsturē, kuras notika 2004. gada 20. martā, bet kopš 1947. gadā pieņemtās Ķīnas Republikas konstitūcijas tās bija jau 11. vēlēšanas. Šajā pašā dienā notika konsultatīvs referendums par attiecībām ar Ķīnas Tautas Republiku. Prezidents Čeņs Šuibiaņs un viceprezidente Anete Lū no Demokrātu progresīvās partijas tika ievēlēti atkārtoti ar 0,22% pārsvaru pār sekotājiem no Gomiņdan partijas izvirzīto Ļieņu Čaņu uz prezidenta amatu un no Tautas pirmās partijas izvirzīto Džeimsu Suungu uz viceprezidenta amatu. Ļieņs un Suungs atteicās piekāpties un neveiksmīgi mēģināja izmainīt vēlēšanu rezultātu. 2003. gada februārī Gomiņdan un Tautas pirmā partija vienojās izvirzīt kopēju kandidātu sarakstu, pārstāvot absolūto Pan-zilo koalīciju, kur Ļieņs Čaņs tika nominēts prezidenta, bet Džeimss Suungs viceprezidenta amatam. Par Ļieņa un Džeimsa kampaņas emblēmu tika izvēlēts divvietīgā velosipēda attēls, kur uz pirmā sēdekļa sēž zils siluets, bet uz otra sēdekļa sēž oranžs siluets. Sākotnēji bija šaubas, ka šie abi vīri viens otram neuzticēsies un starp viņiem radīsies nesaskaņas, jo 2000. gada prezidentu vēlēšanas kampaņā starp viņiem radās konflikts. Pie tam bija grūti nolēmt starp abiem vīriem, kurš kandidēs uz prezidenta un kurš uz viceprezidenta amatu. Lai gan Suungs 2000. gada vēlēšanās apdzina Ļieņu un bija harizmātiskāks par viņu, tomēr uz prezidenta amatu kandidēja Ļieņs. Iespējams, ka šeit nospēlēja savu lomu Suunga partijas (Tautas pirmās partijas) vājāis rezultāts 2001. gada likumdevēju vēlēšanās. Sākotnēji bija pārliecība, ka vēlēšanās uzvarēs tieši Ļieņa-Suunga kandidatūra, jo šie abi kandidāti 2000. gada vēlēšanās kopā ieguva 59,9% balsu.