Sergejs Gončars (krievu: Сергей Викторович Гончар; dzimis 1974. gada 13. aprīlī Čeļabinskā) ir bijušais krievu hokejists, aizsargs, Krievijas hokeja izlases dalībnieks. Karjeras laikā aizvadījis 20 sezonas un 1301 spēles dažādos Nacionālās hokeja līgas klubos. 2009. gadā kopā ar Pitsburgas "Penguins" izcīnījis Stenlija kausu, divas reizes bijis līgas rezultatīvākais aizsargs. Krievijas hokeja izlases sastāvā ieguvis divas olimpisko spēļu un divas pasaules čempionātu medaļas. Pašlaik (2019) Gončars ir NHL kluba Pitsburgas "Penguins" galvenā trenera palīgs. Profesionāļa karjeru Gončars sāka 1991.—92. gada sezonā, kad spēlēja PSRS hokeja līgas kluba Čeļabinskas "Traktor" sastāvā. No 1992. līdz 1994. gadam viņš spēlēja Maskavas "Dinamo", taču tad pārcēlās uz NHL klubu Vašingtonas "Capitals", kas aizsargu ar kopēja 14. numuru bija izvēlējusies 1992. gada NHL draftā. 1994.—95. gada sezonu NHL lokauta dēļ Gončars uzsāka AHL klubā Portlendas "Pirates", savu NHL debiju piedzīvojot vien 1995. gada 7. februārī. 1995.—96. gada sezonā, kas bija pirmā pilnā NHL sezona Gončara karjerā, viņš atzīmējās ar 41 rezultativitātes punktu. 1990. gadu nogalē Gončara rezultativitāte nedaudz pieauga, 2002.—03. gada sezonu viņš noslēdza ar 67 rezultativitātes punktiem, kas ir dalīta rezultatīvākā Gončara NHL sezona. 2004. gada martā Gončars tika aizmainīts uz Bostonas "Bruins", taču pēc 2004.—05. gada NHL sezonas lokauta, kuru Gončars pavadīja Krievijas Superlīgas kluba Magņitogorskas "Metallurg" rindās, hokejists noslēdza piecu gadu līgumu ar Pitsburgas "Penguins". 2007.—08. gada sezonā "Penguins" sasniedza Stenlija kausa finālsēriju, tajā gan piekāpjoties Detroitas "Red Wings". Nākamajā regulārajā sezonā traumas dēļ Gončars aizvadīja vien 25 spēles, taču palīdzēja komandai izcīnīt Stenlija kausu. Laika posmā no 2000. līdz 2010. gadam ar 500 rezultativitātes punktiem Gončars bija otrs rezultatīvākais NHL aizsargs aiz Niklasa Krūnvala. 2010. gada vasarā Gončars noslēdza trīs gadu līgumu ar Otavas "Senators". 2013. gada vasarā viņš tika aizmainīts uz Dalasas "Stars", savukārt 2014. gada novembrī "Stars" Gončaru aizmainīja uz Monreālas "Canadiens", kuras rindās aizsargs noslēdza sezonu. 2015. gada rudenī noslēdza pārbaudes laika līgumu ar Pitsburgas "Penguins", taču pilnvērtīgu līgumu hokejists neieguva un noslēdza profesionāļa karjeru. Krievijas hokeja izlases sastāvā ir izcīnījis 1998. gada Olimpisko spēļu sudraba un 2002. gada Olimpisko spēļu bronzas medaļas. Pasaules čempionātos ir izcinījis sudrabu 2010. gada un bronzu 2007. gadā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) ESPN profils (angliski)