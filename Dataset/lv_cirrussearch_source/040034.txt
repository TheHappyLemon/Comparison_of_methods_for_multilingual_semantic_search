"Viņu sauca Roberts" ir padomju zinātniskās fantastikas filma, kas uzņemta 1967. gadā. Zinātnieks Sergejs rada eksperimentālu cilvēkveidīgu robotu, kas, pēc viņa domām, būs noderīgs cilvēkiem nepieejamu kosmosa tāļu apgūšanai un nosauc to par Robertu. Roberts ir līdzīgs savam radītājam kā dvīņubrālis. Sergejs nolemj robotu pārbaudīt saskarsmē ar cilvēkiem un nosūta to uz tikšanos ar Tatjanu, kāda sava līdzstrādnieka līgavu. Taču Roberts "iemīlas" Tatjanā un izpilda visus Tatjanas dotos uzdevumus, pat pašus absurdākos un bīstamākos, saprotot pavēles burtiski. Robots iziet no zinātnieku kontroles un pazūd no to redzesloka, dodoties Tatjanai līdzi uz tūristu nometni kalnos. Draud rasties bīstamas sociālas un tehniskas sekas. Zinātnieki dodas robotu meklēt. Roberts tiek atrasts, taču Tatjana tam devusi pārāk daudz cilvēcisku uzdevumu, kurus tas nav spējīgs izpildīt. Tā elektriskās ķēdes no pārsprieguma ir sabojājušās un robots beidz funkcionēt. Zinātnieki aizved robotu atpakaļ uz laboratorijām, lai veiktu tā atjaunošanu. Tie saprot, ka nezināmā un neparedzamā vidē robots darboties nespēs, un lidojumam tiek gatavots cilvēks. Oļegs Striženovs — Sergejs / Roberts Marianna Vertinska — Tatjana Mihails Pugovkins — Knopkins Jurijs Tolubejevs — inspektors Aleksandrs Jarovojs — brīvprātīgais kārtības sargs un citi aktieri. Dziesmu izpilda Alise Freindliha. Filmas uzņemšana gandrīz izjuka galvenās lomas tēlotāja Oļega Striženova problēmām ar alkoholu — viņš bija nodevies dzeršanai. Skandāla rezultātā darba līgums ar aktieri tika izbeigts, no viņa ieturēja trešo daļu mēnešalgas. Filmu izdevās pabeigt tāpēc, ka konflikts norisinājās pašās uzņemšanas perioda beigās un Striženovam vienkārši lika nekavējoties nofilmēties atlikušajās ainās. Раззаков, 2008 IMDb profils (angliski) AllMovie profils (angliski) Его звали Роберт. По местам съемок: тогда и сейчас Arhivēts 2016. gada 4. martā, Wayback Machine vietnē. (krieviski)