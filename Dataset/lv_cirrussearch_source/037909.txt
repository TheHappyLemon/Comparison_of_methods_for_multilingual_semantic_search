Karloss Torre Repeto (spāņu: Carlos Torre Repetto; 1904. gada 29. novembris Merida — 1978. gada 19. marts Merida) bija Meksikas starptautiskais lielmeistars šahā (1977). Desmit gadu vecumā kopā ar ģimeni pārcēlies uz Ņūorleānu, kur iemācījies spēlēt šahu. Deviņpadsmit gadu vecumā sācis savu šahista karjeru ASV. 1923. gadā Ņūorleānā uzvarējis Luiziānas štata čempionātā. 1924. gadā Detroitā uzvarējis ASV atklātajā šaha čempionātā, apsteidzot Semjuelu Faktoru, Normanu Vaitekeru un Semjuelu Reševski. 1924. gadā uzvarējis šaha turnīrā Ročesterā un izcīnījis 3. vietu Ņujorkas šaha turnīrā (uzvarēja Abrahams Kupčiks). 1925. gadā devies uz Eiropu, kur ierindojies 10. vietā Bādenbādenes starptautiskajā šaha turnīrā (uzvarējis Aleksandrs Aļehins), kopā ar Frenku Māršalu dalījis 3.-4. vietu Marienbādes (tagad Marianske Lāzne Čehijā) starptautiskajā šaha turnīrā (uzvarējuši Ārons Nimcovičs un Akiba Rubinšteins) un kopā ar Saveliju Tartakoveru dalījis 5.-6. vietu Maskavas starptautiskajā šaha turnīrā (uzvarējis Jefims Bogoļubovs). Pēc atgriešanās no Eiropas 1926. gadā kopā ar Gēzu Maroci dalījis 2.—3. vietu Čikāgas šaha turnīrā (uzvarējis Frenks Māršals) un uzvarējis Mehiko šaha turnīrā, apsteidzot Hosē Araisu un kļūstot par Meksikas šaha čempionu. Tomēr Karlosa Torres Repeto šahista karjera izrādījās ļoti īsa. Jau 1926. gadā viņš tika ievietots slimnīcā pēc garīgas slimības saasināšanās, kad izjuka paredzētās laulības. Dažādās ārstniecības iestādēs nācās aizvadīt gandrīz visu atlikušo mūžu. Lai gan pēc amerikāņu šaha lielmeistara Rubena Faina liecības, meksikāņu šahists arī vēlākajos gados spēlējis labi, tomēr šaha turnīros viņš vairs nepiedalījās. Īsi pirms šahista nāves FIDE 1977. gadā viņam par vēsturiskiem panākumiem turnīros piešķīrusi starptautiskā lielmeistara (GM) goda nosaukumu. Kopš 1987. gada Meksikā notiek Karlosa Torres Repeto piemiņas turnīri. Devis nozīmīgu ieguldījumu šaha atklātņu teorijā. Viņa vārdā ir nosaukts atklātnes variants dāmas bandinieka atklātnē: 1. d4 d5 2. Zf3 Zf6 3. Lg5. Tāpat pirmo reizi partijā pret Frīdrihu Zēmišu 1925. gadā Bādenbādenē pielietojis oriģinālu atklātnes variantu, kas vēlāk ticis nosaukts par Meksikāņu aizsardzību: 1. d4 Zf6 2. c4 Zc6. Šaha ievērojamāko partiju skaitā ir iekļuvusi arī Torres partija pret Emanuelu Laskeru 1925. gada Maskavas turnīrā, kuru viņš pabeidza ar tā saukto dzirnavu kombināciju. 1. d4 Zf6 2. Zf3 e6 3. Lg5 c5 4. e3 cxd4 5. exd4 Le7 6. Zbd2 d6 7. c3 Zbd7 8. Ld3 b6 9. Zc4 Lb7 10. De2 Dc7 11. 0-0 0-0 12. Tfe1 Tfe8 13. Tad1 Zf8 14. Lc1 Zd5 15. Zg5 b5 16. Za3 b4 17. cxb4 Zxb4 18. Dh5 Lxg5 19. Lxg5 Zxd3 20. Txd3 Da5 21.b4! Df5 22. Tg3 h6 23. Zc4 Dd5 24. Ze3 Db5 (diagramma) Torre uzvar ar elegantu dāmas upuri, pēc kura viņa tornis ar laidni piesaka melno karalim dzirnavām līdzīgu šahu sēriju, pa ceļam savācot melno materiālu. 25. Lf6!! Dxh5 26. Txg7+ Kh8 27. Txf7+ Kg8 28. Tg7+ Kh8 29. Txb7+ Kg8 30. Tg7+ Kh8 31. Tg5+ Kh7 32. Txh5 Kg6 33. Th3 Kxf6 34. Txh6+ Kg5 35. Th3 Reb8 36. Tg3+ Kf6 37. Tf3+ Kg6 38. a3 a5 39. bxa5 Txa5 40. Zc4 Td5 41. Tf4 Zd7 42. Txe6+ Kg5 43. g3 1–0 Baden-Baden (1925) Marienbad (1925) Moscow (1925) Torre vs. Lasker, Moscow 1925 Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)