Nikolass de Ovando i Kaseress (spāņu: Nicolás de Ovando y Cáceres; dzimis 1460. gadā Brosasā, miris 1511. gada 29. maijā Madridē) bija spāņu jūrasbraucējs, konkistadors, trešais Indiju gubernators (1502—1509). Iegājis vēsturē ar nežēlību Espanjolas (Haiti) vietējo iedzīvotāju — taino indiāņu pakļaušanā. Dzimis ievērojamā Estremaduras dzimtā, Brosasā. Nebūdams vecākais dēls ģimenē, iestājās Alkantara bruņinieku ordenī un izvirzījās tā hierarhijā. Reaģējot uz Kristofora Kolumba un citu Jaunajā Pasaulē bijušo sūdzībām par Indiju gubernatoru Fransisko de Bobadilju Spānijas valdnieki Ferdinands II un Izabella I nozīmēja de Ovando par jauno aizokeāna zemju gubernatoru. 1502. gada 13. februārī Nikolasa de Ovando flotes 13 kuģi ar 2500 kolonistiem devās ceļā uz Jauno Pasauli (tā bija līdz tam lielākā šai ceļā sūtītā ekspedīcija). Pēc ierašanās Espanjolā (Haiti) spāņi de Ovando vadībā ar īpašu nežēlību apspieda vietējo iedzīvotāju — taino indiāņu pretestību. Vietējo iedzīvotāju skaits, kas, spāņiem ierodoties salā, tika vērtēts ap 500 000, jau 1507. gadā dažādu iemeslu, īpaši slimību, dēļ bija samazinājies līdz 60 000. Indiāņi kļuva par vergiem, kā arī jau 1501. gadā bija sākusies vergu ievešana no Āfrikas. Nikolass de Ovando atjaunoja Kristofora Kolumba ieviesto repartimjento (repartimiento) sistēmu, kas nozīmēja, ka kolonisti varēja iegūt īpašumā zemi ar visiem tur dzīvojošajiem indiāņiem, kuri kļuva par kolonistu īpašumu. Nikolass de Ovando organizēja tālāko Vestindijas izpēti, kartēšanu un iekarošanu. 1506. gadā Sebastjana de Okampo ekspedīcija konstatēja, ka Kuba ir sala nevis kontinenta daļa. 1508. gadā viņš nosūtīja ekspedīciju Huana Ponses de Leona vadībā iekarot Sanhuanu (Puertoriko). Saņēmis ziņojumus par kolonistu nežēlīgo izturēšanos pret vietējiem iedzīvotājiem karalis Ferdinands II 1509. gadā atcēla de Ovando no gubernatora amata, un viņš atgriezās Spānijā. Viņa vietā stājās K. Kolumba dēls Djego Kolumbs, savukārt pats Nikolass de Ovando kļuva par Alkantara bruņinieku ordeņa galveno komandieri. Miris Madridē 1511. gadā. Vikikrātuvē par šo tēmu ir pieejami multivides faili. Skatīt: Nikolass de Ovando. Encyclopædia Britannica raksts (angliski)