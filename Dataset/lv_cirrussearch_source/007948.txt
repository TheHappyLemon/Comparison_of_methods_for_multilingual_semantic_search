Brendons Hanters (angļu: Brandon Hunter; dzimis 1980. gada 24. novembrī Sinsinati, Ohaio štatā, ASV, miris 2023. gada 12. septembrī Orlando, Floridā) bija amerikāņu basketbolists, spēlēja spēka uzbrucēja pozīcijā. Vairākas sezonas aizvadījis Nacionālajā basketbola asociācijā (NBA), bet pēc tam spēlējis Eiropas klubos, tostarp BK Ventspils. Vērtējot pēc aizvadīto spēļu skaita un snieguma tajās, B. Hanters ir līdz šim NBA sevi vislabāk apliecinājušais spēlētājs, kurš pēc karjeras NBA spēlējis Latvijas klubā. B. Hanters aizvadīja lielisku koledžu basketbola karjeru Ohaio universitātē. Pēdējā sezonā viņā bija NCAA labākais atlēkušo bumbu vācējs, sezonu beidzot ar vidēji gūtiem 21,5 punktiem, 12,6 atlēkušajām bumbām un 1,2 blokiem vidēji spēlē. Sezonā viņš sasniedza ekskluzīvo summu 2000 punktu un 1000 atlēkušās bumbas (2003. gadā to spēja vēl arī Niks Kolisons un Deivids Vests). 2003. gada NBA draftā viņu izraudzījās Bostonas "Celtics" ar kopējo 56. kārtas numuru, šajā un nākamajā sezonā B. Hanters spēlēja NBA. "Celtics" vinš nospēlēja 36 spēles, gūstot vidēji 3,5 punktus un 3,3 atlēkušās bumbas debijas sezonā NBA. 2004. gada jūnijā viņu NBA paplašināšanās draftā starp komandu neaizsargātajiem spēlētājiem izraudzījās Šarlotas "Bobcats", bet, šajā komandā nespēlējis, B. Hanters novembrī tika aizmainīts uz Orlando "Magic" pret Kītu Bogansu. "Magic" sastāvā viņš piedalījās 31 spēlē, vidēji sezonā gūstot 3,1 punktu un 2,2 atlēkušās bumbas spēlē. Pirms 2005.—2006. gada sezonas B. Hanters pievienojās Milvoki "Bucks", taču laukumā tās sastāvā nedevās, tāpat pirms nākamās sezonas iekļauts Klīvlendas "Cavaliers" sastāvā viņš tomēr tika atbrīvots pirmssezonas pārbaudes spēļu laikā. Pēc 2005.—2006. gada sezonas, kuras laikā B. Hanteram neizdevās iegūt vietu NBA klubu sastāvā, viņš pārcēlās uz Eiropu, kur šajā un nākamajās sezonās spēlēja pārsvarā Itālijas, bet arī Grieķijas, Turcijas un Izraēlas klubos. 2011. gada martā B. Hanters noslēdza līgumu ar Latvijas basketbola līgas klubu BK Ventspils. Tā sastāvā izcīnīja Latvijas čempionāta sudraba medaļas. Vērtējot pēc aizvadīto spēļu skaita un snieguma tajās, B. Hanters ir līdz šim NBA sevi vislabāk apliecinājušais spēlētājs, kurš pēc karjeras NBA spēlējis Latvijas klubā. Pēc sezonas pārgāja uz Vācijas Bundeslīgas klubu Baireitas BBC. Profesionālā basketbola karjeru noslēdza 2013. gadā. 'Ventspils' pastiprinās ar spēka uzbrucēju Brendonu Hanteru, Delfi NBA profils (angliski)