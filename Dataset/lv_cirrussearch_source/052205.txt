Tomašs Sikora (poļu: Tomasz Sikora; dzimis 1973. gada 21. decembrī Vodzislavā Slonskā, Polijā) ir bijušais poļu biatlonists, 2006. gada ziemas olimpisko spēļu sudraba medaļas ieguvējs masu startā un 1995. gada pasaules čempions 20 km individuālajā distancē. Ar biatlonu sāka nodarboties 1989. gadā. Pasaules kausa sacensībās debitēja 1993. gada 4. martā Lillehammerē. 1993. gada 9. decembrī Bādgašteinā, Austrijā, izcīnīja savu pirmo godalgu PK posmos, 20 km individuālajā distancē iegūstot 3. vietu. Ziemas olimpiskajās spēlēs pirmo reizi piedalījās 1994. gadā Lillehammerē, kur bija arī Polijas karognesējs atklāšanas ceremonijā. Savās debijas olimpiskajās spēlēs sprintā ierindojās 32. vietā, bet stafetes komandas sastāvā ieguva 8. vietu. Pasaules čempionātā pirmoreiz piedalījās 1995. gadā Antholcā un izcīnīja zelta medaļu 20 km individuālajā distancē. 1997. gada Pasaules čempionātā ieguva bronzu komandu sacensībās. 2000. gada Eiropas čempionātā Zakopanē kļuva par čempionu iedzīšanā. Kopā Eiropas čempionātos izcīnījis sešas zelta medaļas. 2004. gada Pasaules čempionātā Oberhofā ieguva sudraba medaļu 20 km individuālajā distancē. 2003.—2004. gada sezonas PK kopvērtējumā klasikā ieguva 3. vietu. 2006. gada ziemas olimpiskajās spēlēs Turīnā izcīnīja sudraba medaļu 15 km distancē ar kopēju startu, 6,3 sekundes zaudējot vācu biatlonistam Mihaelam Greisam. 2005.—2006. gada sezonā uzvarēja Pasaules kausa sprinta ieskaitē. 2008.—2009. gada sezonā izcīnīja 2. vietu Pasaules kausa kopvērtējumā, piekāpjoties tikai norvēģu biatlonistam Ūlem Einaram Bjērndalenam. Pēc 2011.—2012. gada sezonas noslēdza biatlonista karjeru. «Poland». sports-reference.com (angļu). Arhivēts no oriģināla, laiks: 2020. gada 17. aprīlī. Skatīts: 2020. gada 22. martā. «Mihaels Greiss izcīna olimpisko zeltu 15 kilometru distancē ar masu startu, Bricim - 28.vieta». delfi.lv. 2006. gada 25. februāris. Skatīts: 2020. gada 22. martā. «Tomasz Sikora zakończył karierę». sportowepodhale.pl (poļu). 2012. gada 27. marts. Skatīts: 2020. gada 22. martā. Vikikrātuvē par šo tēmu ir pieejami multivides faili. Skatīt: Tomašs Sikora. Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski)