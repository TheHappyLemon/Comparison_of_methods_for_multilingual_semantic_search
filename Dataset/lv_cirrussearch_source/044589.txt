Donalds Herods Pītersons (Donald Herod Peterson; dzimis 1933. gada 22. oktobrī, miris 2018. gada 27. maijā) bija ASV astronauts, lidotājs, inženieris. Donalds Pītersons piedzima 1933. gada 22. oktobrī Vainonā, Misisipi. 1951. gadā viņš pabeidza Vainonas vidusskolu. 1955. gadā Pītersons ASV Militārajā akadēmijā ieguva bakalaura grādu. Pēc tam viņš iestājās ASV Gaisa spēkos un dienēja Gaisa treniņu pavēlniecībā par lidojumu instruktoru. 1960. gadā Pītersons tika pārcelts uz Gaisa spēku sistēmu pavēlniecību, kur darbojās kā kodolsistēmu analītiķis. Viņš iestājās Gaisa spēku tehnoloģiju institūtā Raita — Patersona Gaisa spēku bāzē, lai apgūtu kodolinženieriju. Sešus mēnešus pirms absolvēšanas programma tiks slēgta. 1962. gadā viņš ieguva maģistra grādu. 1965. gadā Donalds Pītersons sāka dienēt par iznīcinātāju pilotu Taktiskajā gaisa pavēlniecībā. Pēc tam viņš pabeidza Aerokosmisko pētījumu pilotu skolu Edvardsa Gaisa spēku bāzē. Donalds Pītersons bija viens no četriem pilotiem, kurus 1967. gada jūnijā Gaisa spēki izvēlējās orbitālās stacijas Manned Orbiting Laboratory (MOL) programmas trešajai astronautu grupai. Kad 1969. gada maijā MOL programmu slēdza, kosmonautiem piedāvāja kandidēt NASA astronautu grupā. 1969. gada septembrī Donalds Pītersons tika uzņemts septītā iesaukuma NASA astronautu grupā. Pēc astronautu pamatapmācības pabeigšanas viņš gatavojās Apollo programmā. Viņš bija Apollo 16 kapsulas komunikators lidojumu vadības centrā. Līdz ar Space Shuttle programmas sākšanu, Pītersons sāka gatavoties kā misijas speciālists. 1979. gadā viņš atvaļinājās no bruņotajiem spēkiem pulkveža pakāpē. Donalda Pītersona vienīgais kosmiskais lidojums notika 1983. gada aprīlī misijā STS-6, esot misijas speciālistam. Šis bija kosmoplāna Challenger pirmais lidojums. Pītersons kopā ar Storiju Masgreivu veica iziešanu kosmosā, kas bija pirmā Space Shuttle programmā. 1984. gada novembrī Pītersons atstāja NASA. Pēc tam viņš darbojās kā pilotējamo aerokosmisko lidojumu konsultants. Bija uzņēmuma Aerospace Operations Consultants prezidents. Oficiālā NASA biogrāfija (angliski) Дональд Херод Петерсон ст. (krieviski)