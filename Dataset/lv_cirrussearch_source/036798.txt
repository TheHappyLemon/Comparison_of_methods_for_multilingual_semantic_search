Šis raksts ir par Johannesa Vermēra gleznu. Par citām jēdziena Meitene ar pērļu auskaru nozīmēm skatīt nozīmju atdalīšanas lapu. "Meitene ar pērļu auskaru" (nīderlandiešu: Het meisje met de parel) ir glezna, kas tiek uzskatīta par Johannesa Vermēra meistardarbu; to dažkārt dēvē par "ziemeļu Monu Lizu" vai "holandiešu Monu Lizu". Atrodas Mauricheisas muzejā Hāgā. Glezna ir parakstīta (IVMeer), taču nav datēta; tāpat nav skaidrs, vai glezna ir pasūtījuma darbs, taču tā, iespējams, nav tikusi gleznota kā portrets, jo neatbilst sava laika portretēšanas standartiem. Uzskata, ka gleznā attēlotā meitene varētu būt bijusi Vermēra meita Marija, kurai gleznas tapšanas brīdī varēja būt apmēram 12 gadu, taču viņas tēlojums varētu liecināt, ka tēls ir alegorisks. Zināmā mērā modele līdzinās arī meitenei no Vermēra gleznas "Glezniecības māksla". Meitenei galvā ir turku turbāns, kas rada eksotikas iespaidu (Eiropas glezniecības tradīcijās meitenes ar turbānu mēdz būt sibillas), lai arī turbāni lietoti arī Eiropā, taču gleznas centrā ir viņas pērļu auskars (iespējams, šķīstības simbols). Iespējams, Vermēram nav bijusi pieejama dabīga šāda izmēra pērle un viņš vai nu mainījis īstās pērles proporcijas vai gleznojis pēc cita materiāla (piemēram, stikla) auskara. Līdzīgs auskars parādās vēl vairākos Vermēra darbos. Gleznai ir tumšs fons, kas raksturīgi arī Rembranta darbiem. Glezna, iespējams, gleznota ar camera obscura palīdzību, jo vairāk nekā konkrētas detaļas gleznā parādās gaismēnu kontrasti, turklāt priekšmetu kontūras ir izplūdušas. Glezna ir saglabājusies salīdzinoši sliktā stāvoklī (arī saplaisājusi) un vairākkārt tikusi atjaunota. Pirmās ziņas par gleznu saistāmas ar 1881. gadu, kad kādā izsolē Hāgā tā tika nopirkta par 2 guldeņiem un 30 centiem. https://beckchris.wordpress.com/visual-arts/best-works-of-art-of-all-time-the-critics-picks-part-1/; Make Lists, Not War. https://rkd.nl/explore/images/24956; pārbaudes datums: 10 jūlijs 2022. https://beckchris.wordpress.com/visual-arts/art-history-101-part-2-1600-present/; Make Lists, Not War; pārbaudes datums: jūnijs 2020. https://www.mauritshuis.nl/nl-nl/verdiep/de-collectie/kunstwerken/meisje-met-de-parel-670/detailgegevens/; pārbaudes datums: 10 septembris 2015. https://artsandculture.google.com/asset/girl-with-a-pearl-earring/3QFHLJgXCmQm2Q; Q369089; pārbaudes datums: 19 janvāris 2019.