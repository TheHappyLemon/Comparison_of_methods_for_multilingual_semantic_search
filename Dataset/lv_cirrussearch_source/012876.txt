USA-219 jeb O/OREOS (no angļu: Organism/Organic Exposure to Orbital Stresses — "Organisma/organikas eksponēšana orbitālos stresos") ir ASV nanopavadonis, kas paredzēts bioloģiskiem pētījumiem. Kosmiskais aparāts palaists 2010. gada novembrī. O/OREOS izvietoti divi bioloģiski eksperimenti. Pirmais pētīja dzīvus mikroorganismus, bet otrs pētīja nedzīvu organismu šūnu paraugus, lai redzētu, kā tie mijiedarbojas ar kosmosa vidi, piemēram, radiāciju un bezsvara stāvokli. Paraugi izvietoti uz rotējoša mehānisma, un tika regulāri fotografēti ar ultravioletu un redzamās gaismas spektroskopijas instrumentu. Bioloģiskā krava atradās konteinerā, kurā tika uzturēta dzīvības vide (gaisa spiediens, mitrums, barotne un temperatūras kontrole). Mikroorganismi bija divas Bacillus subtilis populācijas, no kurā vieni bija parasti, bet otri bija radiācijas rezistenti mutanti. Eksperimenti ilga sešus mēnešus. Ar USA-219 tika arī izmēģināti izvēršami mailara paneļi, lai palielinātu pavadoņa noiešanas no orbītas ātrumu un samazinātu laiku, kad tas kļuvis par kosmisko atkritumu. O/OREOS' ir trīskāršs CubeSat 3U standarta pavadonis ar izmēriem 10 cm × 10 cm × 34 cm. Tā masa ir 5,5 kg. Elektroenerģiju nodrošina saules baterijas, kas izvietotas uz sānu malām. Projektu vada NASA Ames Research Center Mazo kosmisko aparātu nodaļa. Projektā piedalījušies studenti un darbinieki no Santaklāras universitātes Robotisko sistēmu laboratorijas. O/OREOS palaišanu veica ASV Gaisa spēki Aizsardzības departamenta programmas STP-S26 ietvaros. Pavadonis tika palaists 2010. gada 20. novembrī 01:25 UTC ar nesējraķeti Minotaur IV no Kodiakas starta kompleksa. Pēc palaišanas pavadonim tika dots nosaukums USA-219. Kopā ar to tika palaisti pavadoņi USA-217, USA-218, USA-220, NanoSail-D2, USA-221, USA-222, USA-228. O OREOS Nanosatellite Success in Orbit (angliski) O/OREOS mājaslapa Arhivēts 2012. gada 15. janvārī, Wayback Machine vietnē. (angliski)