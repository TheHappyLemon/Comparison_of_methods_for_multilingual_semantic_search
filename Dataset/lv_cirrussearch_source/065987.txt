SpaceX CRS-27 bija ASV uzņēmuma SpaceX bezpilota kravas kosmosa kuģa Cargo Dragon lidojums uz Starptautisko kosmosa staciju NASA Commercial Resupply Services 2 (CRS-2) programmā. Cargo Dragon orbītā palaida 2023. gada 15. martā; nolaižamais aparāts uz Zemes atgriezās 2023. gada 15. aprīlī. CRS-27 lidojumam izmantoja Cargo Dragon kapsulu C209, kas bija izmantota divas reizes. Nesējraķetei izmantoja pirmo pakāpi (sērijas numurs B1073), kas bija lidojusi jau 6 reizes. Cargo Dragon kopējā kravas masa augšupceļā bija 2852 kg. Hermētiskais nodalījums bija piepildīts ar 2322 kg kravas (kopā ar iepakojumu). Transportkuģa hermētiskajā sekcijā bija: zinātnisko eksperimentu aparatūra un materiāli (~1200 kg), mantas un pārtika apkalpei (~910 kg), stacijas rezerves daļas un aprīkojums (~540 kg), ārpuskuģa aktivitāšu aparatūra (~170 kg). Kravā bija nanopavadoņi (ARKSat-1, AuroraSAT, Ex-Alta 2, LightCube, NEUDOSE, YukonSat), ko paredzēts palaist brīvā lidojumā no Nanoracks palaišanas iekārtas NRCSD-25 (tos palaida 24. aprīlī). Nehermētiskajā kravas sekcijā bija 530 kg krava: militārā testēšanas platforma STP-H9, ko paredzēts uzstādīt stacijas ārpusē. No stacijas atpakaļ uz zemi nogādāja 1950 kg kravas. Tajā bija zinātnisko pētījumu un eksperimentu rezultāti, kā arī bojātas vai atkārtoti izmantojamas iekārtas. Cargo Dragon palaida 2023. gada 15. martā 00:30:42 UTC ar nesējraķeti Falcon 9 Block 5 no Kanaveralas zemesraga Gaisa spēku stacijas starta laukuma SLC-39A. Pēc derīgās kravas atdalīšanas raķetes pirmā pakāpe nosēdās uz peldošās platformas A Shortfall of Gravitas (ASOG) Atlantijas okeānā. 16. martā 11:31 UTC kravas kuģis automātiskā režīmā saslēdzās ar SKS pie Harmony moduļa priekšējai pieslēgvietai pievienotā adaptera PMA-2 saslēgšanās mezgla IDA-2. 2023. gada 15. aprīlī 15:05 UTC Cargo Dragon atvienojās no stacijas. Vēlāk tas iedarbināja dzinējus un veica noiešanu no orbītas. 20:58 UTC nolaižamais aparāts nolaidās Meksikas līcī uz rietumiem no Floridas. SpaceX Cargo Dragon spacecraft lifts off from Florida Stephen Clark, spaceflightnow.com, 2023-03-14 Vikikrātuvē par šo tēmu ir pieejami multivides faili. Skatīt: SpaceX CRS-27. CRS-27 Mission SpaceX CRS-27 SpaceX Cargo Resupply Mission 27 Blog NASA NASA’s SpaceX CRS-27 Mission Overview Arhivēts 2023. gada 9. aprīlī, Wayback Machine vietnē. NASA Dragon CRS-21,... CRS-26 (SpX 21,... 26) Gunter Dirk Krebs