Skots Stīvenss (angļu: Scott Stevens; dzimis 1964. gada 1. aprīlī) ir bijušais kanādiešu hokejists, aizsargs, kurš savas karjeras laikā aizvadījis 22 sezonas Nacionālajā hokeja līgā. Vairāk nekā desmit gadus Stīvenss bija Ņūdžersijas "Devils" kapteinis, klubu aizvedot līdz trim Stenlija kausa tituliem. 2007. gadā iekļauts Hokeja slavas zālē. Jau 1982.—83. gada sezonā Stīvenss, būdams vien 18 gadus vecs, debitēja NHL kluba Vašingtonas "Capitals" rindās. Komandas sastāvā viņš aizvadīja pilnu sezonu, arī savas vēlākās karjeras laikā neaizvadot nevienu spēli zemāka līmeņa Ziemeļamerikas profesionālajās līgās. Balsojumā par līgas labāko debitantu Stīvenss bija trešais, un Kaldera balvu ieguva Stīvs Larmers. Nākamajā sezonā Stīvenss guva 45 punktus, un bija otrs "Capitals" rezultatīvākais aizsargs aiz Lerija Mērfija. 1984.—85. gada sezonā Stīvenss guva 16 vārtus vairākumā, kas bija jauns komandas rekords. Aizsarga sniegums bija tik pārliecinošs, ka Stīvenss pirmo reizi piedalījās NHL Zvaigžņu spēlē. Viņa uzbrukuma spēju un auguma parametru dēļ "Capitals" galvenais treneris Braiens Marejs apsvēra Stīvensu padarīt par malējo uzbrucēju. 1987.—88. gada sezonas noslēgumā Stīvenss tika iekļauts NHL simboliskajā izlasē, savukārt Džeimsa Norisa balvas balsojumā bija otrais aiz Reja Burka. 1990. gada vasarā Stīvenss "Capitals" bija aizvadījis jau astoņas sezonas. Viņš vēlējās ko mainīt, kā rezultātā noslēdza četru gadu līgumu ar Sentluisas "Blues". Viņš kļuva par tobrīd labāk apmaksāto aizsargu visā NHL. Stīvenss kļuva par "Blues" kapteini. Vien gadu vēlāk Stīvenss nonāca Ņūdžersijas "Devils" paspārnē. "Blues" vasarā bija parakstījusi līgumu ar "Devils" ierobežoto brīvo aģentu Brendonu Šanahenu, un līgas arbitrāža lēma, ka "Devils" prasība kā kompensāciju saņemt Stīvensu, ir pamatota. Stīvenss ar ģimeni bija iecerējis turpmāko karjeru aizvadīt "Blues", līdz ar ko "Devils" treniņnometnei atteicās pievienoties vairāk nekā trīs nedēļas pēc arbitrāžas lēmuma. Par spīti tam, "Devils" rindās Stīvenss turpināja veiksmīgi iesākto NHL karjeru. Jau 1992.—93. gada sezonā viņš uzņēmās "Devils" kapteiņa pienākumus. Pēc 1993.—94. gada sezonas Stīvenss noslēdza četru gadu līgumu ar "Blues", taču "Devils" piedāvāja identisku līgumu, aizsargam paliekot Ņūdžersijā. Nākamajā sezonā Stīvensam kopā ar komandu izdevās izcīnīt Stenlija kausu, finālsērijā pārspējot par favorīti uzskatīto Detroitas "Red Wings". 1999.—2000. un 2002.—03. gada sezonās Stīvenss kopā ar "Devils" izcīnīja vēl divus Stenlija kausa titulus. 2003.—04. gada sezona bija pēdējā Stīvensa karjerā. Viņš NHL aizvadīja 1635 spēles, tādējādi pārspējot agrākā komandas biedra Lerijs Mērfija tā brīža rekordu par visvairāk aizvadītajām spēlēm NHL starp aizsargiem. Par karjeras beigšanu Stīvenss gan paziņoja vien 2005. gada 6. septembrī. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)