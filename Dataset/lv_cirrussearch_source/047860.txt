Sojuz-5 (Союз-5) bija PSRS Sojuz sērijas pilotējams kosmosa kuģis. Tas orbītā tika palaists 1969. gada 15. janvārī. Kosmosa kuģis saslēdzās ar Sojuz-4. Pirmo reizi vēsturē apkalpe pārvietojās no viena kosmiskā aparāta uz otru (pa ārpusi). Saslēgšanos un apkalpes pāriešanu pa iekšpusi pēc pāris mēnešiem veica ASV kuģis Apollo 9 un tā mēness modulis. Kuģa Sojuz-5 apkalpe augšupceļā un lejupceļā: Dublējošā apkalpe: Anatolijs Fiļipčenko Viktors Gorbatko (augšupceļam) Valērijs Kubasovs (augšupceļam) Rezerves apkalpe: Anatolijs Kukļins Vladislavs Volkovs (augšupceļam) Pjotrs Kolodins (augšupceļam) 14. janvārī startēja Sojuz-4 ar kosmonautu Vladimiru Šatalovu. Sojuz-5 tika palaists 1969. gada 15. janvārī 07:04:57 UTC ar nesējraķeti Sojuz no Baikonuras kosmodroma 1. starta laukuma 5. palaišanas iekārtas. Kosmosa kuģa apkalpe starta brīdī bija Boriss Volinovs, Aleksejs Jeļisejevs un Jevgēņijs Hrunovs. 16. janvārī 08:20 UTC Sojuz-4 un Sojuz-5 saslēdzās. Aktīvais kuģis bija Sojuz-4. Kosmosa kuģu saslēgšanās mezglā nebija lūkas, caur kuru varētu pāriet no viena kuģa uz otru pa iekšpusi. 35. orbītas apriņķojumā 12:43 UTC Hrunovs un Jeļisejevs no Sojuz-5 sāka iziešanu kosmosā. Par slūžu kameru tika izmantots kosmosa kuģa orbitālais nodalījums. Viņiem mugurā bija skafandri Jastreb. Kosmonauti pārvietojās uz Sojuz-4, kur viņus sagaidīja Šatalovs. Ārpuskuģa aktivitātes ilga 32 minūtes. 16. janvārī 12:55 UTC kosmosa kuģi atvienojās. 18. janvārī Sojuz-5 veica nolaišanos. Bremzēšanas manevrs tika veikts 05:48 UTC. Noejot no orbītas, nenostrādāja viena no piropatronām, tāpēc no nolaižamā nodalījuma neatdalījas instrumentu nodalījums. Kosmosa kuģis atmosfērā iegāja ar nolaižamā aparāta augšdaļu pa priekšu, tādēļ tas sakarsa, rotēja un piedzīvoja palielinātu pārslodzi (līdz 9 g). Kabīne piepildījās ar dūmiem. Nolaižamais aparāts atdalījās tikai tad, kad 90 km augstumā uzsprāga stipri sakarsušās degvielas tvertnes instrumentu nodalījumā. Tad nolaižamais aparāts pagriezās pareizā stāvoklī ar karstuma vairogu pa priekšu, bet nolaišanās notika ballistiskā režīmā. Tā kā kapsula rotēja, tad izlaistais izpletnis sāka savērpties, līdz ar to nolaišanas ātrums netika pienācīgi samazināts. Arī par vēlu nostrādāja mīkstās nosēšanās sistēma (metru no zemes), tāpēc piezemēšanās bija cieta, un Volinovs ieguva traumas (salauzts žoklis un izsiti vairāki zobi). Nosēšanās notika 07:59:12 UTC, 600 km no plānotās vietas, 200 km uz dienvidrietumiem no Kostanai. Āra temperatūra bija −38 °C. Volinovs zināja, ka atrodas tālu no savas plānotās nosēšanās vietas un būs jāgaida vairākas stundas līdz glābēju ierašanai. Viņš atstāja nolaižamo aparātu. Kosmonauts ieraudzīja tālu dūmu stabu un devās meklēt kādu patvērumu, līdz pāris kilometru attālumā atrada zemnieka namiņu. 'Is My Hair Gray?': The Story of Soyuz 4 and 5 (Part 2) Ben Evans, americaspace.com, 2014-01-05 Soyuz 5 spacefacts.de The flight of Soyuz-4 and Soyuz-5 Sven Grahn