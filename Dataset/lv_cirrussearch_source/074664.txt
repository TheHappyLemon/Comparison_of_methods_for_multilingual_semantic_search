Rejs Emerijs (angļu: Ray Emery; dzimis 1982. gada 28. septembrī, miris 2018. gada 15. jūlijā) bija kanādiešu hokejists, vārtsargs. Karjeras laikā aizvadījis 13 sezonas Nacionālajā hokeja līgā, 2013. gadā kopā ar Čikāgas "Blackhawks" izcīnot Stenlija kausu. Savu profesionālā spēlētāja karjeru Emerijs uzsāka 2002.—03. sezonā, kad aizvadīja trīs spēles NHL kluba Otavas "Senators" rindās, bet atlikušo sezonu pavadīja tās fārmklubā, AHL līgas klubā Bingemtonas "Senators". Arī 2003.—04. sezonā Otavas kluba rindās viņš aizvadīja trīs spēles, bet 2004.—05. NHL sezonas lokauta laikā Emerijs spēlēja Bingemtonā. Nākamajās trīs sezonās Emerijs kļuva par stabilu NHL vārtsargu, Otavas rindās katru sezonu aizvadot vairāk par 40 spēlēm. 2008. gada vasarā Emerijs pievienojās KHL līgas klubam Mitišču "Atlant". 2009. gada 10. janvārī spēlēja Pirmajā Kontinentālās hokeja līgas Zvaigžņu spēlē, taču jau pēc vienas sezonas Krievijā atgriezās NHL. 2009.—10. sezonu hokejists aizvadīja "Flyers" rindās, taču 2010.—11. sezonā bija viens no Anahaimas "Ducks" vārtsargiem. 2012.—13. gada sezonā kopā ar Čikāgas "Blackhawks" izcīnīja Stenlija kausu. 2013. gada vasarā Emerijs atgriezās "Flyers" rindās, noslēdzot ar klubu viena gada līgumu. "Flyers" sastāvā spēlēja arī 2014.—15. gada sezonā. 2015. gada septembrī uz pārbaudes laiku pievienojās Tampabejas "Lightning", taču komandas sastāvā nenoturējās. Sezonas gaitā pievienojās Vācijas hokeja līgas vienībā Manheimas "Adler", pēc tam noslēdzot līgumu ar Filadelfijas "Flyers", kuras sastāvā gan laukumā tā arī nedevās. Pēc sezonas beigām noslēdza profesionāļa karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)