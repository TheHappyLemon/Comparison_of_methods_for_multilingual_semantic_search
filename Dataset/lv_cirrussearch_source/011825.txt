"Forests Gamps" (angļu: Forrest Gump) ir 1994. gada ASV komēdijdrāmas romantiskā filma, kuras režisors ir Roberts Zemekis. Galvenās lomas filmā atveido Toms Henkss, Robina Raita, Gērijs Sinīzs, Mikelti Viljamsons, Sallija Fīlda. Filmas sižets ir balstīts uz Vinstona Grūma 1986. gada tāda paša nosaukuma romānu. Filma ir stāsts par Foresta Gampa, naiva un lēnprātīga alabamieša, dzīvi. Filmas pirmizrāde notika 1994. gada 6. jūlijā. "Forests Gamps" nominēts 13 Amerikas Kinoakadēmijas balvām, no kurām ieguva 6, tai skaitā nominācijā "Labākā filma", "Labākais režisors", "Labākais aktieris galvenajā lomā". 2011. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Filma nopelnīja vairāk nekā 678 miljonus ASV dolāru, padarot to par otru pelnošāko 1994. gada filmu aiz "Karalis Lauva". 1981. gadā autobusa pieturā Savanā, Džordžijas štatā, vīrietis vārdā Forests Gamps stāsta savu dzīvesstāstu svešiniekiem, kuri nejauši apsēžas viņam blakus uz soliņa. Bērnībā Foresta IQ koeficients ir 75, un viņam ir jālieto kāju ortozes, lai koriģētu izliekto mugurkaulu. Viņš dzīvo Grīnbovā, Alabamas štatā kopā ar savu māti, kura izīrē viņu mājās istabas. Viņu pagaidu īrnieku vidū ir arī jauns Elviss Preslijs, kurš spēlē Forestam ģitāru un savos priekšnesumos iekļauj zēna saraustītās deju kustības. Savā pirmajā skolas dienā Forests satiek meiteni vārdā Dženija, un abi kļūst par labākajiem draugiem. Apcelts savu ortožu un izskata dēļ, Forests bēg no bērnu pulciņa, bet, kad ortozes bēgot saplīst, atklājas, ka viņš ir ātrs skrējējs. Ar šo talantu viņš 1962. gadā saņem futbola stipendiju Alabamas Universitātē. Forests kļūst par vienu no komandas labākajiem spēlētājiem, tiek iekļauts ASV izlasē un tiekas ar prezidentu Džonu Kenediju Baltajā namā. Pēc koledžas absolvēšanas 1966. gadā, Forests iestājas ASV armijā. Apmācību laikā viņš iepazīstas ar Bendžaminu Bufortu Blū (saukts par "Bubu"), kurš pārliecina Forestu pēc dienesta kopā ar viņu iesaistīties garneļu biznesā. Vēlāk tajā pašā gadā viņi tiek nosūtīti uz Vjetnamas karu, dienējot 9. kājnieku divīzijā Mekongas deltas reģionā leitnanta Dena Teilora vadībā. Pēc mēnešiem ilgām ikdienišķām operācijām viņu vads tiek pakļauts slazdam patruļas laikā, un Buba tiek nogalināts. Forests izglābj vairākus ievainotos grupas biedrus un leitnantu Denu, kurš zaudē abas kājas. Dens ir sarūgtināts, ka Forests viņu ir izglābis; viņš labprātāk būtu gājis bojā kaujā kā viņa senči pirms viņa. Prezidents Lindons Džonsons Forestam par viņa varonību piešķir Goda medaļu. Pretkara gājienā pie Pentagona Forests uz īsu brīdi atkal satiek Dženiju, kura kļuvusi par no narkotikām atkarīgu hipiju un pretkara aktīvisti. Viņš arī attīsta galda tenisa talantu un kļūst par sporta slavenību, kas sacenšas ar Ķīnas komandām. Vēlāk viņš ar The Beatles zvaigzni Džonu Lenonu piedalās televīzijas raidījumā The Dick Cavett Show. 1972. gada Jaungada vakaru Forests pavada Ņujorkā kopā ar leitnantu Denu, kurš kļuvis par alkoholiķi, joprojām sarūgtināts par savu invaliditāti un valdības apātiju pret Vjetnamas kara veterāniem. Foresta panākumi galda tenisā galu galā noved pie tikšanās ar prezidentu Ričardu Niksonu. Šim notikumam viņam tiek piešķirta telpa Votergeitas kompleksā, kur viņš negribot atklāj Votergeitas skandālu. Atlaists no armijas, Forests atgriežas Grīnbovā un atbalsta uzņēmumu, kas ražo galda tenisa raketes. Ieņēmumus viņš izmanto, lai iegādātos garneļu laivu, piepildot Bubam doto solījumu. Leitnants Dens pievienojas Forestam 1974. gadā, lai gan viņiem sākotnēji ir maz panākumu. Pēc tam, kad viņu laiva kļūst par vienīgo, kas izdzīvojusi viesuļvētras Karmena laikā, viņi gūst milzīgu garneļu lomu un izveido ienesīgu kompāniju. Leitnants Dens beidzot pateicas Forestam par viņa dzīvības glābšanu. Dens iegulda naudu agrīnajā Apple kompānijā, ko Forests uzskata par "kaut kādu augļu uzņēmumu", un abi kļūst par miljonāriem. Forests atdod pusi no saviem ienākumiem Bubas ģimenei par to, ka viņš ir iedvesmojis garneļu audzēšanu. Forests atgriežas mājās pie savas mātes un rūpējas par viņu viņas neārstējamās vēža slimības laikā. 1976. gadā Dženija atgūstas no narkotiku lietošanas, lai apmeklētu Forestu. Viņš viņu bildina, un tajā vakarā viņa stāsta Forestam, ka viņu mīl, un abi mīlējas, lai gan nākamajā rītā viņa aiziet. Ar salauztu sirdi Forests dodas skriet "bez īpaša iemesla" un nākamos trīs gadus pavada nerimstošā maratonā. 1981. gadā Forests atklāj, ka gaida autobusa pieturā, jo saņēmis vēstuli no Dženijas, kura lūdza viņu apciemot. Forests beidzot atkalapvienojas ar Dženiju, kura iepazīstina viņu ar viņu mazo dēlu, kuru viņa nosauca par Forestu Gampu jaunāko. Dženija stāsta Forestam, ka viņa ir slima ar "nezināmu vīrusu". Visi trīs pārceļas atpakaļ uz Grīnbovu, kur Forests un Dženija apprecas. Dženija mirst gadu vēlāk. Filma beidzas ar to, ka Forests pavada savu dēlu pirmajā skolas dienā. Toms Henkss — Forests Gamps Maikls Koners Hampfrijs — Forests jaunībā Robina Raita — Dženija Karana Hanna Hola — Dženija jaunībā Gērijs Sinīzs — leitnants Dens Teilors Mikelti Viljamsons — Bendžamins Bafords "Buba" Blū Sallija Fīlda — Foresta māte Heilijs Džoels Osments — Forests Gamps jaunākais Pīters Dobsons — Elviss Preslijs Diks Kavets — viņš pats Sems Andersons — direktors Henkoks Džefrijs Bleiks — Veslijs Šibona Felona Hogana — Dorotija Herisa Sonijs Šrojers — treneris Pols Braients Grands Bušs, Maikls Jeiss, Konors Kenelijs un Tedijs Leins — Melnās panteras Ričards Dalesandro — Ebijs Hofmans Filmas pamatā ir Vinstona Grūma 1986. gada romāns. Gan filma, gan romāns fokusējas uz Foresta Gampa tēlu. Tomēr filma galvenokārt koncentrējas uz pirmajām vienpadsmit romāna nodaļām, pirms pāriet uz romāna beigām, kur tiek dibināts uzņēmums Bubba Gump Shrimp Co. un Forests tiekas ar savu dēlu. Papildus dažu romāna daļu izlaišanai, filma pievieno vairākus Gampa dzīves notikumus, kas romānā nav, piemēram, viņa bērnībā nepieciešamās kāju ortozes un skrējienu pāri ASV. Diviem režisoriem piedāvāja režisēt filmu pirms izvēlējās Robertu Zemeki. Terijs Giljams piedāvājumu noraidīja, savukārt Berijs Sonenfelds piekrita režisēt, tomēr vēlāk projektu pameta, lai uzņemtu filmu "Adamsu ģimenes dārgumi". Džons Travolta bija sākotnēja izvēle spēlēt Forestu. Vēlāk viņš atzina, ka lomas noraidīšana bija kļūda. Galvenajai lomai apsvēra arī Billu Mariju un Čeviju Čeisu. Šons Penns vēlāk atklājis, ka bija otrā izvēle šai lomai. Henkss atklāja, ka piekrita lomai pēc pusotras stundas ilgas scenārija lasīšanas. Džo Peši apsvēra leitnanta Dena lomai, ko beigās piešķīra Gērijam Sinīzam. Deividam Alanam Grīram, Ice Cube un Deivam Čepelam piedāvāja "Bubas" lomu, taču visi no tās atteicās. Čepels, kurš sacīja, ka uzskata, ka filma būs neveiksmīga, nožēlo, ka neuzņēmās lomu. Filmēšana sākās 1993. gada augustā un beidzās tā paša gada decembrī. Lai gan lielāka daļa filmas darbības norisinās Alabamā, filmēšana galvenokārt norisinājās Dienvidkarolīnā, kā arī Virdžīnijas un Ziemeļkarolīnas piekrastes rajonos. Papildus ainas, piemēram, koledžas ainas filmēja Losandželosā, bākas aina Meinā. Dažas ainas filmēja arī Pieminekļu ielejā un Glečera nacionālajā parkā. Filmas "Forests Gamps" budžets bija 55 miljoni ASV dolāru. Filma pirmajā nedēļā ASV un Kanādā nopelnīja vairāk nekā 24 miljonus ASV dolāru. Filma kopumā ASV un Kanādā nopelnīja 329,7 miljonus ASV dolāru, padarot to par trešo pelnošāko filmu tobrīd, aiz filmām "Citplanētietis" un "Juras laikmeta parks", kā arī kļūstot par Paramount Pictures pelnošāko filmu, apsteidzot filmu "Pazudušā šķirsta meklējumos". "Forests Gamps" kā pelnošākās Paramount Pictures filmas rekordu 1997. gadā pārspēja "Titāniks". Kopumā, ieskaitot starptautisko tirgu, filma nopelnīja vairāk nekā 677 miljonus ASV dolāru. "Forests Gamps" ir Roberta Zemeka pelnošākā filma. Tīmekļa vietnē Rotten Tomatoes filmai ir 71% vērtējums. Filma izdošanas brīdī saņēma pozitīvus kritiķu vērtējumus, lai gan laika gaitā tā ir tikusi kritizēta par tajā attēloto notikumu politisko kontekstu. 67. Kinoakadēmijas balvu pasniegšanas ceremonijā filmu nominēja 13 kategorijās, no kurām ieguva balvas sešās: "Labākā filma", "Labākais režisors", "Labākais aktieris galvenajā lomā" (Henkss), "Labākie vizuālie efekti", "Labākais adaptētais scenārijs" un "Labākā montāža". Henkss kļuva par pirmo aktieri kopš Spensera Treisija, kurš ir saņēmis divas "Labākā aktiera" balvas divus gadus pēc kārtas (1993. gadā saņēmis par filmu "Filadelfija"). Filmu nominēja arī septiņām Zelta globusa balvām, no kurām ieguva trīs: "Labākais aktieris drāmas filmā", "Labākais režisors" un "Labākā drāmas filma". Filmu nominēja arī sešām Saturna balvām, no kurām ieguva divas kategorijās "Labākā fantāzijas filma" un "Labākais aktieris otrā plāna lomā" (Sinīzs). Amerikas Kinoinstitūta (AFI) 100 amerikāņu iedvesmojošāko filmu sarakstā "Forests Gamps" ieņem 37. vietu. AFI 100 gadi... 100 filmas sarakstā tā ierindojās 71. vietā 1998. gadā, bet 76. vietā 2007. gadā. Citāts Mama always said life was like a box of chocolates. You never know what you're gonna get AFI izvēlējās kā 40. labāko. Žurnāla Empire 100 labāko filmu sarakstā "Forests Gamps" ierindojās 61. vietā. Filmas skaņu celiņu sacerējis Alans Silvestri. Filmā ir iekļautas arī tādu mākslinieku kā Boba Dilana, Elvisa Preslija, Creedence Clearwater Revival, Aretas Frenklinas, Lynyrd Skynyrd, Three Dog Night, The Byrds, The Beach Boys, Džimija Hendriksa, The Doors, The Mamas & the Papas, The Doobie Brothers, Simon & Garfunkel, Boba Sīgera un Buffalo Springfield skaņdarbi. «Forrest Gump (1994)». Box Office Mojo. Skatīts: 2020. gada 9. augustā. «2011 National Film Registry More Than a Box of Chocolates». Library of Congress, Washington, D.C. 20540 USA. Skatīts: 2022-10-18. «Burt Reynolds turned down James Bond - and 10 other stars who rejected great roles». BBC News (en-GB). 2018-09-07. Skatīts: 2022-10-18. «In Pictures: 10 Career-Changing Roles That Almost Weren't». Forbes (angļu). Skatīts: 2022-10-18. «Photos from 25 Facts About Forrest Gump». E! Online. Skatīts: 2022-10-18. «On the Trail of a Hollywood Hyphenate». Los Angeles Times (en-US). 2000-03-26. Skatīts: 2022-10-18. James V. D'Arc. When Hollywood came to town: a history of moviemaking in Utah (1st ed.). Utah : Gibbs Smith, 2010. ISBN 9781423605874. «Forrest Gump». Box Office Mojo. Skatīts: 2022-10-18. «Top Lifetime Grosses». Box Office Mojo. Skatīts: 2022-10-18. «Forrest Gump (1994)». Rotten Tomatoes. Skatīts: 18.10.2022. Brandon Griggs. «Why we loved - and hated - 'Forrest Gump'». CNN (angļu), 2014-07-04. Skatīts: 2022-10-18. «I've never seen ... Forrest Gump». the Guardian (angļu). 2020-04-24. Skatīts: 2022-10-18. Eric Kohn, Eric Kohn. «‘Forrest Gump,’ 25 Years Later: A Bad Movie That Gets Worse With Age». IndieWire (angļu), 2019-07-04. Skatīts: 2022-10-18. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)