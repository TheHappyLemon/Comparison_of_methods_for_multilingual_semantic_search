Šons Džastins Penns (angļu: Sean Justin Penn; dzimis 1960. gada 17. augustā) ir amerikāņu aktieris, scenārists, režisors, producents, kā arī politiskais un sabiedriskais aktīvists. Aktieris piecas reizes nominēts Amerikas Kinoakadēmijas balvai kā labākais aktieris galvenajā lomā par lomām filmās "Mironis nāk" (1995), "Salds un nekrietns" (Sweet and Lowdown, 1999), "Es esmu Sems" (2001), "Noslēpumu upe" (2003) un "Milks" (2008). Par pēdējām divām filmām Penns šo balvu saņēma. Par lomu filmā "Noslēpumu upe" ir saņēmis arī Zelta globusa balvu, bet par filmu "Milks" — arī BAFTA kino balvu un Ekrāna aktieru ģildes balvu. Šons Penns dzimis 1960. gadā Santamonikā, Losandželosas apgabalā. Viņa tēvs Leo Penns bija kinorežisors, bet māte Ailīna Raiena — aktrise. Pusaudža vecumā Šons pirmo reizi tēloja epizodisku lomu 1974. gadā TV seriāla Little House on the Prairie divās sērijās, kuras režisēja viņa tēvs Leo Penns. Kā kinoaktieris Šons Penns debitēja 1981. gadā ar lomu filmā Taps. Kļuva atpazīstams ar lomu filmās Fast Times at Ridgemont High (1982) un Bad Boys (1983). Vēlāk guva plašu ievērību ar lomu drāmā "Mironis nāk" (1995), par kuru pirmo reizi saņēma nomināciju Amerikas Kinoakadēmijas balvai, kā arī ieguva labākā aktiera balvu "Sudraba lācis" Berlīnes starptautiskajā kinofestivālā. Par lomu filmā "Viņa ir tik jauka" (She's So Lovely, 1997) ieguva balvu Kannu kinofestivālā kā labākais aktieris. Tēlojis lomas arī tādās filmās, kā "Karlito ceļš" (Carlito's Way, 1993), "Spēle" (1997), "Šaurā, sārtā līnija" (1998), "Salds un nekrietns" (Sweet and Lowdown, 1999), Up at the Villa (2000), "21 grams" (2003), "Ričarda Niksona slepkavība" (2004), "Tulks" (2005), "Visi karaļa vīri" (All the King's Men, 2006), "Spēle bez noteikumiem" (Fair Game, 2010), "Dzīvības koks" (2011), "Gangsteru mednieki" (2013), "Voltera Mitija slepenā dzīve" (The Secret Life of Walter Mitty, 2013), "Šāvējs" (The Gunman, 2015), "Prāta trauslā robeža" (2019). Penns darbojies arī kā producents, scenārists un kinorežisors. Starp viņa režisētajām filmām ir tādas filmas kā The Indian Runner (1991), The Crossing Guard (1995), "Solījums" (The Pledge, 2001), "Savvaļā" (2007). Vikikrātuvē par šo tēmu ir pieejami multivides faili. Skatīt: Šons Penns. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)