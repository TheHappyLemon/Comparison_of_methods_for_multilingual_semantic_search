Erevānas Kaskāde (armēņu: Կասկադ Kaskad) ir gigantiskas kaļķakmens kāpnes, kas atrodas Armēnijas galvaspilsētā Erevānā. Kaskādes veidošana uzsākta padomju gados, 1971. gadā, un daļēji pabeigta 1980. gadā. Objekta autori ir arhitekti Džims Torosjans, Aslans Mhitarjans un Sargiss Gurzadjans. Celtniecība tika atsākta tikai 2002. gadā, pēc Armēnijas neatkarības iegūšanas, un pabeigta 2009. gadā ar ASV dzīvojošā armēņu uzņēmēja un filantropa Žerāra Kafesdžiana (Gerard Cafesjian) atbalstu. Kaskādes iekšienē atrodas septiņi eskalatori, kas ļauj pacelties līdz 118 m augstā kompleksa augšai, no kuras paveras lielisks skats uz pilsētu un saskatāms arī Ararats. Tāpat objekta augšu iespējams saniegt pa kaskādes ārpusē esošajiem pakāpieniem. Iekšpusē atrodas izstāžu zāles, kurās izvietoti armēņu mūsdienu mākslas darbi. Kaskādes ārējā daļā ir daudzas skulptūras un strūklakas, ziedu un krāšņumaugu dobes. Kopā ar kaskādi plānots izveidot plašu mākslas muzeju, taču šī projekta attīstība ir apstājusies.