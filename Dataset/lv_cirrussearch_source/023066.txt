Juhanness Tīngnēss Bē (norvēģu: Johannes Thingnes Bø; dzimis 1993. gada 16. maijā) ir norvēģu biatlonists, piecu olimpisko zelta medaļu ieguvējs 2018. gada un 2022. gada ziemas olimpiskajās spēlēs, kā arī pieckārtējs Pasaules kausa kopvērtējuma uzvarētājs (2019, 2020, 2021, 2023, 2024) un 20 Pasaules čempionāta zelta medaļu ieguvējs. Viņa brālis Tarjeijs Bē arī ir biatlonists, daudzu titulu ieguvējs un Norvēģijas izlases dalībnieks. Ar panākumiem startējis Pasaules čempionātā junioriem, kur izcīnījis piecas zelta un vienu sudraba medaļu. 2011. gada Eiropas jaunatnes olimpiskajā festivālā izcīnījis divas zelta medaļas. Piedalījies 2014. gada ziemas olimpiskajās spēlēs, kur Norvēģijas komandas sastāvā izcīnījis 4. vietu stafetē. Pasaules kausa sacensībās debitējis 2013. gada 20. janvārī. Pirmo uzvaru Pasaules kausa posmos svinējis 2013. gada decembrī, kļūstot par otru jaunāko uzvarētāju sacensību vēsturē pēc Marka Kirhnera uzvaras 1991. gadā. 2021. gada sezonas noslēgumā, uzvarot Pasaules kausa kopvērtējumā trešo sezonu pēc kārtas (2018.—2019., 2019.—2020. un 2020.—2021.), J. T. Bē kļuva par trešo sportistu pēc Martēna Furkada (7 sezonas), Rafaela Puarē un Franka Ulriha (abi pa 3 sezonām), kas to paveikuši. 2022. gada ziemas olimpiskajās spēlēs Pekinā kļuva par vienu no titulētākajiem sportistiem, izcīnot 4 zelta un vienu bronzas medaļu, tādējādi tikai vienā disciplīnā (iedzīšanā, kur bija 5. vietā) paliekot bez medaļas. 2023. gada Pasaules čempionātā Oberhofā J. T. Bē izcīnīja 7 medaļas (no tām 5 zelta), kļūstot par pirmo biatlonistu, kam vīriešu konkurencē izdevies šāds sasniegums. Arī 2024. gada Pasaules čempionātā Nove Mesto ieguva 7 medaļas. Masu startā izcīnīja 20. pasaules čempionāta zelta medaļu karjerā, atkārtojot tautieša Ūles Einara Bjērndalena rekordu. «Norway Olympic Team and Media Guide Sochi 2014». Olympiatoppen.no. 34. lpp. lpp. Skatīts: 2014. gada 15. martā. «Biathlon - Boe bags maiden World Cup victory». Eurosport.com. Skatīts: 2014. gada 16. martā. «Bö zieht mit Rekordweltmeister Björndalen gleich» (vācu). ran.de. Skatīts: 2024. gada 18. februārī. Vikikrātuvē par šo tēmu ir pieejami multivides faili. Skatīt: Juhanness Tīngnēss Bē. Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski) Biathlon.com.ua profils (angliski) Biogrāfija (norvēģiski)