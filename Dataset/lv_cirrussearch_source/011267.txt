Latvijas Universitātes Bibliotēka ir lielākā valsts nozīmes Latvijas augstskolu bibliotēka. Bibliotēka ir galvenais Latvijas Universitātes studiju un pētniecības darba informācijas resursu centrs, kas piedāvā kvalitatīvus, daudzveidīgus un mūsdienīgus pakalpojumus; dažādu nozaru iespiestos un elektroniskos informācijas resursus, kā arī vienotu servisu 8 nozaru bibliotēkās. LU Bibliotēkas pirmsākums datējas ar 1862. gadu. Bibliotēka ir Rīgas Politehnikuma, Rīgas Politehniskā institūta un Latvijas Augstskolas Bibliotēku vēsturiskā mantiniece. Laikā no 1919. līdz 1920. gadam izveidojās pirmās fakultāšu bibliotēkas: Arhitektūras fakultātes bibliotēka; Filoloģijas un filozofijas fakultātes bibliotēka; Inženierzinātņu fakultātes bibliotēka; Ķīmijas fakultātes bibliotēka; Medicīnas fakultātes bibliotēka. 1920. gadā tika dibināta LU Bibliotēkas Centrālā bibliotēka, kas tika izvietota Raiņa bulvārī 19. No 1957. gada LU Bibliotēkas Centrālā bibliotēka atrodas Kalpaka bulvārī 4 . Kalpaka bulvārī 4 izvietotā Latvijas Universitātes Bibliotēkas nama projektētājs un būvnieks ir pirmais akadēmiski izglītotais latviešu arhitekts Jānis Frīdrihs Baumanis (1834–1891). Ēka projektēta pēc tirgotāja un rātskunga Ludviga Vilhelma Kerkoviusa (1831–1904) pasūtījuma. Savrupnama projekts 4 tika izstrādāts 1874. gadā. Sākotnēji nams tika izīrēts Rīgas mākslas veicināšanas biedrības (Rigasche Kunstverein) un Rīgas pilsētas gleznu galerijas (Städtishe Gemälde Galerie) vajadzībām. Latvijas PSR Universitātes rīcībā ēka tika nodota 1940. gada septembrī. Joprojām ēkā apskatāmas oriģinālās ozolkoka vītņu kāpnes ar virpotiem margu balustriem un durvis. Informācijas resursu krājums nodrošina atbalstu LU studiju un pētnieciskajā darbā. LU Bibliotēkas krājumā pieejami ap 1,8 miljoni informācijas resursu vienību: grāmatas, žurnāli, laikraksti, kartes, notis, rokraksti, attēlizdevumi, skaņu ieraksti, disertācijas u. c. materiāli un vairāk nekā 200 tūkstoši e-resursu dažādās zinātņu nozarēs. Tiek abonētas arī vairāk kā 40 elektroniskās datubāzes. Bibliotēkā pieejamas arī speciālās kolekcijas: Reto izdevumu un rokrakstu kolekcija; LU rektora, profesora Ernesta Felsberga un LU Mākslas kabineta kolekcija; Profesora Embrika Stranda bibliotēka; Latvijas Universitātes izdevniecības izdevumu kolekcija. Lai izdevumus padarītu lietotājam vieglāk pieejamus, Bibliotēka nodrošina izdevumu sagatavošanu elektroniskā formā krājumu pakāpeniski digitalizējot. Tiek digitalizētas LU zinātniskās publikācijas; materiāli LU studiju un pētniecības darbam, kā arī zinātnes un kultūras vēsturiskais mantojums . LU Bibliotēka veido un uztur trīs datubāzes: Bibliogrāfiskā informācija par LU mācībspēku un zinātnieku publikācijām. Bibliogrāfiskā informācija par LU izstrādātajiem vai aizstāvētajiem promocijas darbiem, disertācijām, zinātnisko darbu kopām un monogrāfijām, kā arī informācija par darbu kopsavilkumiem un autoreferātiem. Bibliogrāfiskā informācija par LU aizstāvētajiem maģistra, bakalaura, diploma un kvalifikācijas darbiem. Bibliotēkas piedāvātie pakalpojumi: informācijas resursu elektroniskā pasūtīšana, rezervēšana un pagarināšana kopkatalogā, Bibliotēkas veidoto un abonēto datubāžu izmantošanas iespēju nodrošināšana, dokumentu pasūtīšana no citām Latvijas un ārvalstu bibliotēkām, uzziņu un konsultāciju sniegšana, izstāžu veidošana, lietotāju apmācība, tematisko informācijas resursu sarakstu sastādīšana, datoru un interneta pakalpojumu izmantošanas iespējas, dokumentu kopēšana, drukāšana, skenēšana, iesiešana, kā arī citi pakalpojumi . LU Bibliotēkas Centrālajā bibliotēkā Kalpaka bulvārī 4 pieejams unikāls daudznozaru informācijas resursu krājums: plašs Latvijā izdoto izdevumu klāsts; LU zinātniskie raksti; LU izstrādātās un aizstāvētās disertācijas; periodiskie izdevumi un turpinājumizdevumi; daiļliteratūra un elektroniskie resursi. Bibliotēka Aspazijas bulvārī -vairāk kā 44 000 informācijas resursu eksemplāru vadības un ekonomikas zinātnēs, finansēs, grāmatvedībā, vēsturē, filozofijā u.c. Bibliotēka Kalpaka bulvārī - informācijas resursi sociālajās un humanitārajās zinātnēs. Bibliotēka Raiņa bulvārī - vairāk kā 60 000 informācijas resursu eksemplāru datorzinātnē un datu apstrādē, tiesībās un tiesību zinātnē, reliģijā un teoloģijā u.c. Humanitāro zinātņu bibliotēka - vairāk kā 50 000 informācijas resursu eksemplāru, kas aptver tematus valodniecībā, literatūrzinātnē u.c. Izglītības zinātņu un psiholoģijas bibliotēka - vairāk kā 53 000 informācijas resursu eksemplāru, kas aptver tematus psiholoģijā, izglītībā, izglītības teorijā, didaktikā, mākslā, mākslas teorijā u.c Sociālo zinātņu fakultātes bibliotēka - vairāk kā 34 000 informācijas resursu eksemplāru, kas aptver tematus sociālajās zinātnēs, bibliotēkzinātnē, bibliogrāfijā, socioloģijā, politikā, politoloģijā, reklāmā, sabiedriskajās attiecībās, žurnālistikā u.c. Dabaszinātņu bibliotēka - informācijas resursi ķīmijā, bioloģijā, ģeogrāfijā, ģeogrāfijā un vides zinātnē. Zinātņu mājas bibliotēka - informācijas resursi medicīnā, fizikā, matemātikā un optometrijā. Bibliotēka Kalpaka bulvārī Latvijas Universitātes Bibliotēka https://www.facebook.com/bibliotekalu https://twitter.com/InfoBibl Latvijas Universitāte «Pakalpojumi - Latvijas Universitāte». Arhivēts no oriģināla, laiks: 2012. gada 2. janvārī. Skatīts: 2011. gada 8. decembrī. «Par Bibliotēku - Latvijas Universitāte». Arhivēts no oriģināla, laiks: 2011. gada 14. decembrī. Skatīts: 2011. gada 8. decembrī. «Vēsture - Latvijas Universitāte». Arhivēts no oriģināla, laiks: 2012. gada 2. janvārī. Skatīts: 2011. gada 8. decembrī. Latvijas Universitātes Bibliotēka laikmetu griežos / sast. Mārīte Saviča ; bibliogr. red. Diāna Paukšēna ; LU Bibliotēka. – Rīga : LU Akadēmiskais apgāds, 2007. – 160 lpp. «Resursi». www.biblioteka.lu.lv. Arhivēts no oriģināla, laiks: 2019-08-10. Skatīts: 2019-09-20. «Informācijas resursi - Latvijas Universitāte». Arhivēts no oriģināla, laiks: 2011. gada 2. decembrī. Skatīts: 2011. gada 8. decembrī.