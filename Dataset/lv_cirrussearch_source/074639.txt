Liekā sekunde ir papildu sekunde universālajam koordinētajam laikam (UTC), lai to saskaņotu ar vidējo Saules laiku (UT1). Tā ir līdzīga liekajai dienai garajā gadā, kura tiek pievienota 29. februārī. Kopš laiku sāka mērīt ar atompulksteņiem, tika noskaidrots, ka Zemes griešanās ātrums ir nevienmērīgs, turklāt tas palēninās. Tas notiek Mēness izraisīto paisumu un bēgumu dēļ. Gadā, kad starpība starp UT1 un UTC sasniedz 0,9 sekundes, tiek pievienota lieka sekunde. Tas tiek darīts 30. jūnijā vai 31. decembrī (reizēm arī gadā divreiz). Šos pasākumus uzrauga un koordinē Starptautiskais Zemes rotācijas un atskaites sistēmu dienests (International Earth Rotation and Reference Systems Service, IERS). Liekās sekundes pievienošana notiek šādi: kad laiks ir sasniedzis 23:59:60 UTC, nākamās UTC dienas (tā sākas 00:00:00 UTC) iestāšanās tiek aizkavēta par vienu sekundi. Teorētiski ir iespējama arī negatīva liekā sekunde, ja Zemes rotācija paātrinātos, bet tas līdz šim nav novērots. Liekās sekundes pielikšana saistīta ar problēmām dažādās sistēmās, kurās pēc tam nepieciešams sinhronizēt laiku. 2005. gadā tika ierosināts atcelt lieko sekunžu pievienošanu, tā vietā ik pēc 600 gadiem pielikt lieku stundu. To atbalsta ASV, Eiropas Savienība un citas valstis. Galīgs lēmums par to vēl nav pieņemts, jo ir virkne valstu, kas to vēl neatbalsta, jo grib šo priekšlikumu dziļāk izpētīt. Garais gads Sekunde Universālais koordinētais laiks Why the U.S. Wants To End the Link Between Time and Sun by The Wall Street Journal Vikikrātuvē par šo tēmu ir pieejami multivides faili. Skatīt: Liekā sekunde. Šogad gaidāma Mēness atriebība un Saules aptumsums[novecojusi saite] Jānis Āboltiņš, "Rīgas Balss", 2006-01-05