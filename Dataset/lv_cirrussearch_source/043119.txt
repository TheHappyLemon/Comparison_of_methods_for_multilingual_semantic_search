S veida zarna jeb s veida lokzarna (latīņu: colon sigmoideum) ir lokzarnas (colon) pēdējais posms, kas ir resnās zarnas (intestinum crassum) daļa. S veida lokzarna ir lejupejošās zarnas (colon descendens) turpinājums, kas tālāk pāriet taisnajā zarnā. (rectum). Savu nosaukumu S veida zarna ir ieguvusi no savas S veida formas. S veida zarna atrodas zarnkaula (os ilium) kreisajā bedrē. Tā iet no zarnkaula augšējās šķautnes (crista iliaca) apvidus līdz krustu zarnkaula locītavai (articulatio sacroiliaca dx.) apakšā, un III krustu skriemeļa līmenī pāriet taisnajā zarnā. S veida zarnas aizmugurē izvietojas ārējie zarnkaula asinsvadi, kreisais bumbierveida muskulis un kreisais krustu kaula pinums. Zarnas priekšpusē atrodas vīriešiem urīnpūslis, bet sievietēm dzemde, kā arī tievās zarnas cilpas. S veida zarna no visām pusēm ir segta ar vēderplēvi, kas veido zarnas taukplēvi (sigmoīdo mezokolonu), kuras garums samazinās no vidus uz zarnas galiem. Tādā veidā S veida zarnas savienojuma vietas ar lejupejošo lokzarnu un taisno zarnu ir cieši nofiksētas ar īsu taukplēvi, bet zarnas vidusdaļa ir samērā brīva. Uz lejupejošās un S veida zarnas robežas atrodas Ballija sašaurinātājmuskulis (sphincter coli sigmoidei descendentis). S veida zarnas vidusdaļā ir fiksēts Rossi—Mitjē sašaurinātājmuskulis, bet uz zarnas robežas ar taisno zarnu atrodas sigmorektālais sašaurinātājmuskulis. Anatolijs Stankovs, Cilvēka anatomija, Latvijas Valsts Izdevniecība, Rīga, 1961. g., 222. lpp.