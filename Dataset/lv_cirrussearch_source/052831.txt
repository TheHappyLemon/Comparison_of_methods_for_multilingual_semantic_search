Dobais rumpucis (Helvella lacunosa) ir Latvijā reti sastopama rumpuču ģints sēne, kuras augļķermeņi pēc apstrādes ir ēdami. Sugu 1777. gadā aprakstījis skotu naturālists Džons Laitfūts (John Lightfoot) kā Helvella mitra. Pašreizējo nosaukumu devis zviedru botāniķis Adams Afzeliuss 1783. gadā. Cepurīte: Parasti tumši pelēka vai zilganpelēka līdz gandrīz melnai, tomēr ir sastopami arī gaišpelēki un pat bālgani eksemplāri. Jauna ieliekta, vecumā daivaina, sedlveidīga ar brīvām malām. Apakšdaļa gluda, pelēka vai pelēkbrūna. Augstums ar kātiņu 2—5 cm, reti līdz 10 cm, garums un platums — līdz 5 cm. Mīkstums gaiši pelēks vai balti pelēks. Kātiņš: Tumši pelēks vai cepurītes krāsā. Dobumains, sadalīts kamerās. Ar izlocītām dziļām krunkām un bedrēm. Garums 2—6 cm, resnums 1—2,5 cm. Sporas: plati eliptiskas, vienšūnas, bezkrāsainas, nobirums balts, ar vienu lielu eļļas pilienu, 15—21/9,5—13,5 µm. Aski: 230—260x15—17 µm, cilindriski. Parafīzes bezkrāsainas, pavedienveidīgas, galotnes virzienā paplašinās līdz 5 µm. Saprofīts, bet iespējami veido mikorizu. Aug atklātās vietās, kā ceļmalas un veci izdegumi, pa vienai vai grupās. Avotu domas par to, kādu koku mežos šie rumpuči sastopami, ir ļoti atšķirīgas. Latvijā no maija līdz septembrim. Viena no pasaulē visizplatītākajām rumpuču sugām. Ēdams tikai pēc novārīšanas un ūdens noliešanas, nenovārīts ir indīgs. Ir ziņas, ka suga satur tai radniecīgajām bisītēm raksturīgo indi giromitrīnu. Daži iesaka kātiņus gatavot atsevišķi. Gaišā forma līdzīga krokainajam rumpucim, atšķirama pēc gludās cepurītes apakšdaļas (krokainajam tā viegli pūkaina). Citiem Latvijas rumpučiem ir gluds kātiņš. Sēņošana Sēnes kulinārijā Vikikrātuvē par šo tēmu ir pieejami multivides faili. Skatīt: Dobais rumpucis. Encyclopædia of Life raksts (angliski) Index Fungorum Mycobank Mikologu biedrība: Latvijā konstatētās sēņu sugas Arhivēts 2021. gada 14. maijā, Wayback Machine vietnē. Lightfoot, John. Flora Scotica: or, a systematic arrangement, in the Linnaean method, of the native plants of Scotland and the Hebrides. 2. London: B. White. p. 1047. Afzelius, Adam (1783). "Helvella lacunosa". Kungl. Svenska Vetenskapsakademiens Handlingar. 2 (in Swedish). 4: 304. Arora, David (1986). Mushrooms demystified: a comprehensive guide to the fleshy fungi (2nd ed.). Berkeley: Ten Speed Press. pp. 815–16. ISBN 0-89815-169-4. Sugu enciklopēdija "Latvijas Daba" Kuo, M. (2012, August). Helvella lacunosa. MushroomExpert.Com Thomas Laessoe (1998). Mushrooms (flexi bound). Dorling Kindersley. ISBN 0-7513-1070-0. Science direct: Helvella: Birgit Puschner DVM, PhD, DABVT, in Small Animal Toxicology (Third Edition), 2013 Fungi.lv - dobais rumpucis I.Dāniele, D.Meiere "Lielā Latvijas sēņu grāmata", Karšu izdevniecība Jāņa sēta, Rīgā, 2020, 493. lpp.