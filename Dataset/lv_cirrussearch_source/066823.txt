Pavasara gaurs (latīņu: Spergula morisonii) ir neļķu dzimtas suga, kas sastopama Eiropas rietumu, ziemeļrietumu un vidus daļā. Tā Latvijā ir sastopama ļoti reta — valsts galējo dienvidrietumu daļu šķērso sugas areāla mala. Par sastopamību Latvijā ir pieejami gan veci dati (atradnes Liepājas apkārtnē), kā arī pēc gadsimtu ilga pārtraukuma atradnes tika konstatētas 2019. gadā pie Garkalnes un 2020. gadā pie Daugavpils. Augi aug smilšainās vietās, sausās nezālienēs un ceļmalās. Pavasara gaurs ir viengadīgs, 5—25 cm garš lakstaugs ar stāvu, parasti kailu un nezarojošu stublāju. Lapas ir lineāras, 0,5—1 cm garas, 0,1 cm platas, lapas apakšpusē bez rievas, ar pielapēm. Ziedi ir skrajā dihāzijā stublāja galā. Baltās vainaglapas ir nedaudz īsākas nekā zaļās kauslapas. Pogaļa ir olveidīga, garāka nekā kauss. Sēklas ir melnbrūnas, plakanas, apmale aptuveni divreiz šaurāka nekā sēkla. Zied no aprīļa beigām līdz jūnijam. «pavasara gaurs - Spergula morisonii Boreau - Augi - Latvijas daba». www.latvijasdaba.lv. Skatīts: 2023-05-09.