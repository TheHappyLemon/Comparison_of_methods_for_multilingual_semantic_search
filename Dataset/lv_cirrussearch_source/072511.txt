Ekrāna aktieru ģildes balva (angļu: Screen Actors Guild Awards) ir ikgadēja balva, ko pasniedz ASV arodbiedrība Ekrāna aktieru ģilde-Amerikas televīzijas un radio mākslinieku federācija (SAG-AFTRA), kas pārstāv ap 160 000 filmu un televīzijas darbinieku, aktieru, žurnālistu, ierakstu un radio personības. Balva tiek piešķirta par izcilu sniegumu filmās un televīzijā. Piecas balvas tiek pasniegtas par sasniegumiem filmās, bet 8 balvas — par sniegumu televīzijā. Ekrāna aktieru ģildes balvas pasniegšana notiek kopš 1995. gada, un Holivudā šis pasākums ir kļuvis par nozīmīgu notikumu. Pretendentus uz balvām izvirza divas komitejas, kas katru gadu tiek sastādītas no nejauši izvēlētiem apvienības dalībniekiem. Katrs komitejas loceklis var izvirzīt pa pieciem pretendentiem katrā kategorijā. Par pieciem visbiežāk nosauktajiem nominantiem katrā kategorijā var balsot pilntiesīgie apvienības biedri. Apbalvošanas pasākumu kopš 1998. gada translē ASV televīzijas kanāls TNT, kā arī TBS (no 2007. gada). Līdz 2019. gadam visvairāk balvas dažādās kategorijās saņēmuši Aleks Boldvins un Džulianna Margulisa — katrs pa 8 balvām par lomām televīzijā. Daudzus gadus agrāk, jau kopš 1962. gada, tika aizsākta Ekrāna aktieru ģildes balvas pasniegšana par mūža ieguldījumu. Pirmais to saņēma komēdiju aktieris, dziedātājs un dejotājs Edijs Kantors. «23rd Annual Screen Actors Guild Awards. Rules and Regulations 2016». sagawards.org. Arhivēts no oriģināla, laiks: 2017. gada 28. janvārī. Skatīts: 2017. gada 4. martā. Vikikrātuvē par šo tēmu ir pieejami multivides faili. Skatīt: Ekrāna aktieru ģildes balva. Oficiālā tīmekļa vietne