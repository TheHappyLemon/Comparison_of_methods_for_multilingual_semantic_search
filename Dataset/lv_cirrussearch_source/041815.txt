Pelēkcekula zīlīte (Lophophanes dichrous) ir neliels zīlīšu dzimtas (Paridae) dziedātājputns, kas sastopams Āzijas centrālās daļas dienvidos. Izdala 4 pasugas. Nesenā pagātnē pelēkcekula zīlīte tika sistematizēta zīlīšu ģintī (Parus), tomēr pēdējo gadu DNS pētījumi zīlīšu dzimtas sistemātikā ir ieviesuši izmaiņas. Pelēkcekula zīlīte izplatīta Himalaju piekalnēs (Nepālā, Butānā, Tibetā, Indijas ziemeļos, Mjanmas ziemeļaustrumos) un Ķīnas centrālās daļas dienvidos. Pelēkcekula zīlīte ir vidēja auguma zīlīte ar garu, stāvu cekulu. Ķermeņa garums 11,5—12,5 cm, svars 11—14 g. Apspalvojums mugurpusē pelēks vai pelēkbrūns, pavēderē gaiši oranžīgi brūns. Galva un cekuls pelēki, pelēkos vaigus ieskauj balta vai gaiši pelēka josla, kas aizmugurē savienojas un izveido apkakli, pazode pelēkbrūna. Aste pelēka, knābis pelēks, acis sarkanbrūnas. Abi dzimumi izskatās līdzīgi. Jaunajiem putniem cekuls ir īsāks nekā pieaugušajiem. Pelēkcekula zīlīte ir nometnieks, mājo mērenās joslas mežos un subtropu un tropu mitrajos kalnu mežos. Uzturas gan atklātos, gan biezos platlapu, skujkoku un jauktu koku mežos, ozolu un rodedendru mežus ieskaitot. Sastopama līdz 4270 m virs jūras līmeņa. Ziemas periodā no augstkalniem pārvietojas zemāk. Pelēkcekula zīlīte ir ļoti veikla un akrobātiska. Barību meklē koku apakšējos un vidējos zaros, reizēm uz zemes. Parasti uzturas pa pāriem vai nelielās grupās, reizēm jauktu sugu baros. Galvenokārt barojas ar bezmugurkaulniekiem un to kāpuriem. Par pelēkcekula zīlītes ligzdošanas ieradumiem zināmi ļoti maz faktu. Ligzda tiek iekārtota trupējoša koka dobumā, to izklājot ar sūnām un dzīvnieku vilnu. Dējumā apmēram 5 baltas olas ar kastaņbrūniem raibumiņiem. Pelēkcekula zīlītei ir 4 pasugas: Lophophanes dichrous dichrous — nominālpasuga, sastopama Hamalaju centrālajā daļā un austrumos līdz Ķīnas dienvidrietumiem; Lophophanes dichrous dichroides — sastopama Ķīnas centrālajā daļā; Lophophanes dichrous kangrae — sastopama Himalaju ziemeļrietumos; Lophophanes dichrous wellsi — sastopama Ķīnas dienvidos un Mjanmas ziemeļaustrumos. IUCN: Lophophanes dichrous World Bird List: Waxwings and their allies, tits & penduline tits, 2018 del Hoyo, J., Elliot, A., & Christie D. (eds). (2007). Handbook of the Birds of the World. Volume 12: Picathartes to Tits and Chickadees. Lynx Edicions. ISBN 978-84-96553-42-2 Alive: Grey-crested Tit (Lophophanes dichrous) Birds of Nepal A Photographic Field Guide to the Birds of India, Pakistan, Nepal, Bhutan Xeno-Canto: Grey Crested Tit Lophophanes dichrous (Blyth, 1845) Avibase: Grey-crested Tit Lophophanes dichrous (Blyth, 1845) iNaturalist: Grey-crested Tit Lophophanes dichrous) IBC: Grey-crested Tit Lophophanes dichrous