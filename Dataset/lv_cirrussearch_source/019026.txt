Silva Golde (dzimusi 1955. gada 4. augustā Liepājā, mirusi 2013. gada 31. decembrī) bija latviešu izglītības darbiniece un politiķe, bijusi Saeimas deputāte no Tautas partijas un Latvijas izglītības un zinātnes ministre. Pēc tam bijusi Liepājas pilsētas domes deputāte, pārstāvējusi Liepājas partiju. 1973. gadā beigusi mācības Grobiņas vidusskolā, 1977. gadā absolvējusi Liepājas Pedagoģisko institūta Pamatskolas pedagoģijas un metodikas fakultāti. 1977. gadā uzsākusi darba gaitas, sākumā strādājusi Cieceres internātskolā par skolotāju (1977—1980), vēlāk bijusi Liepājas rajona Pionieru nama metodiķe, rajona Izglītības nodaļas skolu inspektore, vadītājas vietniece. Laikā no 1992. līdz 1999. gadam Golde vadījusi Liepājas rajonu Skolas valdi. 1998. gadā Golde tikusi ievēlēta 7. Saeimā no Tautas partijas saraksta. Laikā no 1999. gada jūlijam līdz tā paša gada decembrim bijusi Latvijas Republikas izglītības un zinātnes ministre Andra Šķēles trešajā Ministru kabinetā. Pēc tam atgriezusies Saeimā, tika ievēlēta arī 8. Saeimā 2002. gadā. 2004. gadā S. Golde kļuvusi par Latvijas Ārlietu ministrijas parlamentāro sekretāri, amatā bijusi līdz 2005. gadam. 2005. gada pašvaldību vēlēšanās kandidējusi Liepājas pilsētas domes vēlēšanās. Golde tika ievēlēta un kļuva par domes priekšsēdētāja Ulda Seska pirmo vietnieci. Atkārtoti tikusi ievēlēta arī 2009. gada un 2013. gada pašvaldību vēlēšanās, līdz mūža galam saglabāja priekšsēdētāja vietnieces amatu. Latvijas enciklopēdija. 2. sējums. Rīga : Valērija Belokoņa izdevniecība. 2003. 609. lpp. ISBN 9984-9482-2-6. Mirusi Liepājas domes priekšsēdētāja vietniece Silva Golde[novecojusi saite] «Silva Golde». Liepaja.lv. Skatīts: 2013. gada 28. aprīlī. «7. Saeima». Saeima.lv. Skatīts: 2013. gada 28. aprīlī. «8. Saeima». Saeima.lv. Skatīts: 2013. gada 28. aprīlī. Izglītības un zinātnes ministrijas biogrāfija