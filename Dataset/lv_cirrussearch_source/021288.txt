GSAT-4 jeb HealthSat bija Indijas eksperimentāls sakaru pavadonis, kurš tika zaudēts nesējraķetes avārijā 2010. gada aprīlī. Kosmisko aparātu izgatavojusi Indijas Kosmosa pētījumu organizācija uz platfomas I-2K bāzes. Pavadonim bija uzstādīti Ka diapazona raidītāji, kā arī navigācijas aparatūra GAGAN sistēmai. Tam bija vairākas jaunas eksperimentālas iekārtas. GSAT-4 palaists 2010. gada 15. aprīlī 10:57 UTC ar nesējraķeti GSLV Mk.II no Satiša Dhavana kosmosa centra. Šis bija pirmais GSLV ar Indijā izgatavotu trešo, augšējo pakāpi, kas darbināma ar ūdeņradi (iepriekšējos startos izmantotas Krievijā ražotās pakāpes). Pēc trešās pakāpes iedarbināšanas dzinējs nedarbojās kā paredzēts, un raķete novirzījās no kursa. 300 sekundes pēc starta zaudēts radiokontakts ar raķeti. Speciālisti secinājuši, ka avārijā vainojams degvielas turbo sūknis. GSAT-4 bija paredzēts ievadīt ģeostacionārajā orbītā punktā 82° austrumu garuma. Darbības ilgums bija plānots 7 gadi. GSAT-4 ISRO (angliski) GSat 4 (HealthSat) Gunter's Space Page (angliski)