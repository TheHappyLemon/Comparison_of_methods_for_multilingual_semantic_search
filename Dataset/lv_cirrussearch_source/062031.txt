"Viss visur vienlaikus" (angļu: Everything Everywhere All at Once) ir 2022. gada ASV zinātniskā fantastikas komēdijas filma, kuras režisori un scenārija autori ir Dens Kvans un Denjels Šeinerts (apvienojušies režisoru duetā Denjeli). Filmā galvenās lomas atveido Mišela Jeo, Stefānija Hsu, Džonatans Kī Kvans, Dženija Sleita, Harijs Šums, Džeimss Hongs un Džeimija Lī Kērtisa. ASV Kinoakadēmija atzinusi to par 2022. gada labāko filmu; filma saņēma vēl sešus "Oskarus": labākais režisors, labākā aktrise (Mišela Jeo), labākā otrā plāna aktrise (Džeimija Lī Kērtisa), labākais otrā plāna aktieris (Džonatans Kī Kvans) un labākais oriģinālscenārijs. Filma ieguvusi arī divas Zelta globusa balvas (Mišela Jeo kā labākā aktrise komēdijā vai mūziklā; Džonatans Kī Kvans kā labākais otrā plāna aktieris). Vizītes laikā ieņēmumu dienestā, ķīniešu izcelsmes amerikāniete nonāk piedzīvojumā, kurā tikai viņa var glābt pasauli, atklājot paralēlās pasaules un scenārijus, kā būtu izvērusies viņas dzīve, pieņemot citus lēmumus. Filmā ir apvienoti vairāki žanri, kā melnā komēdija, zinātniskā fantastika, fantāzija, cīņas māksla un animācija. Sākotnēji galvenā loma tika iecerēta Džekijam Čanam, taču vēlāk tā tika piešķirta Mišelai Jeo. Filmēšana tika uzsākta 2020. gada janvārī un tika pabeigta martā, tieši pirms COVID-19 pandēmijas uzliesmojuma ASV. Filmas pirmizrāde notika 2022. gada 11. martā, bet Latvijā 2022. gada 27. aprīlī. Filma saņēma plašu kritiķu atzinību, slavējot tās iztēli, režiju, Jeo aktierspēli un tādu tēmu kā eksistenciālisms, nihilisms un ķīniešu-amerikāņu identitāte atspoguļojumu. Filma ir nopelnījusi vairāk nekā 101 miljonu ASV dolāru, kļūstot par A24 vispelnošāko filmu. «Everything Everywhere All at Once (2022)». Box Office Mojo. Skatīts: 2022. gada 1. novembrī. Hilton Dresden. «Oscar Wins By Film: ‘EEAAO’ Leads With 7 Statues». The Hollywood Reporter (en-US), 2023-03-13. Skatīts: 2023-03-13. «‘Everything Everywhere’ actors dominate at Golden Globes». Deseret News (angļu). 2023-01-11. Skatīts: 2023-03-13. ‘Sway’. «Opinion | How Michelle Yeoh Took Jackie Chan’s Role». The New York Times (en-US), 2022-04-14. ISSN 0362-4331. Skatīts: 2022-05-30. Jennifer Zhan. «Everything Everywhere All at Once to Beat Uncut Gems As A24’s Biggest Hit». Vulture (en-us), 2022-05-21. Skatīts: 2022-05-30. IMDb profils (angliski) AllMovie profils (angliski) Metacritic profils (angliski) Rotten Tomatoes profils (angliski)