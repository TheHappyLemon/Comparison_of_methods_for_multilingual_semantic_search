Džonijs Oduja (Johnny Oduya; dzimis 1981. gada 1. oktobrī) ir daļējas kenijiešu izcelsmes Zviedrijas hokejists, aizsargs, Zviedrijas hokeja izlases dalībnieks. Pašlaik (2018) Oduja spēlē Nacionālās hokeja līgas kluba Filadelfijas "Flyers" sastāvā. Pēc divām QMJHL aizvadītām sezonām profesionāļa karjeru Oduja sāka 2001.—02. gada sezonā Allsvenskan līgas kluba Hammarby IF rindās. Kluba sastāvā aizsargs aizvadīja nākamās divas sezonas, taču tad pievienojās Elitsērijas vienībai Djurgårdens IF. 2005.—06. gada sezonu Oduja aizvadīja Frölunda HC sastāvā. 2006. gada vasarā aizsargs noslēdza līgumu ar NHL klubu Ņūdžersijas "Devils", tā rindās nākamajā sezonā laukumā dodoties 76 spēlēs. "Devils" Oduja spēlēja līdz pat 2009.—10. gada sezonas vidum, kad tika aizmainīts uz Atlantas "Thrashers". 2011. gada vasarā Oduja kopā ar "Thrashers" franšīzi pārcēlās uz Vinipegu, nākamo sezonu uzsākot Vinipegas "Jets" sastāvā, taču sezonas gaitā tiekot aizmainītam uz Čikāgas "Blackhawks". 2012.—13. un 2014.—15. gada sezonās kopā ar "Blackhawks" izcīnīja Stenlija kausu. 2015. gada vasarā noslēdza divu gadu līgumu ar Dalasas "Stars", taču 2017. gada februāra nogalē tika aizmainīts atpakaļ uz "Blackhawks". Jūlija nogalē Oduja noslēdza viena gada līgumu ar Otavas "Senators", taču jau 2018. gada februārī "Senators" aizsargu aizmainīja uz Filadelfijas "Flyers". Zviedrijas hokeja izlases rindās izcīnījis sudrabu 2014. gada Olimpiskajā turnīrā, spēlējis arī 2010. gada Olimpiskajās spēlēs. Kopā ar izlasi izcīnījis arī bronzu 2009. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)