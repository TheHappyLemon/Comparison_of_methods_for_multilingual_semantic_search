"Makgaivers" (angļu: MacGyver) bija Lī Deivida Zlotova veidots amerikāņu asa sižeta piedzīvojumu televīzijas seriāls. Tā izpildproducenti bija Henrijs Vinklers un Džons Ričs. Seriālam bija septiņas sezonas, kuras visas demonstrēja ASV telekanāls ABC, kā arī citi televīzijas kanāli laika periodā no 1985. līdz 1992. gadam. 1., 2. un 7. sezona tika filmēta Losandželosā, bet 3.—6. Vankūverā, Britu Kolumbijā. Seriāla pēdējā sērija ABC kanālā tika rādīta 1992. gada 21. maijā. "Makgaivera" sižeta līnija seko inteliģentajam, optimistiskajam, atbrīvotajam, izdomas pilnajam slepenajam aģentam Angusam Makgaiveram, ko tēlo Ričards Dīns Andersons. Bērnībā neuzmanīgas apiešanās ar ieroci dēļ bojā gāja Makgaivera bērnības draugs Džesijs, tāpēc Makgaivers atsakās izmantot šaujamieročus (izņemot sākuma sērijā, kad viņš ar AK-47 šauj uz ienaidniekiem) un iespēju robežās cenšas izvairīties no vardarbības. Makgaivers strādā izdomātā organizācijā Phoenix Foundation Losandželosā, nereti strādājot arī "karstajos punktos". Ir pamati zinātnē, darbojies kā sapieris Vjetnamā ("Countdown") un izdomātā ASV valdības aģentūrā Department of External Services (DXS), viņš tiek izmantots kā vispusīgs aģents, kurš spēj atrisināt plašu problēmu klāstu, izmantojot vienmēr līdzi esošo līmlenti un Šveices armijas nazi.