Mihaels Plāters-Zībergs (arī Mihals Plāters-Zīberks, poļu: Michał Plater-Zyberk, krievu: Михаил Казимирович Броэль-Плятер-Зиберк; dzimis 1777. gada 28. decembrī, miris 1862. gadā Šlosbergā) bija Sēlijas muižnieks, grāfs, Ilūkstes apriņķī viņam piederējusi Pilskalnes muiža. Augsta ranga valsts ierēdnis, Viļņas guberņas vicegubernators. 1803. gada 6. janvārī, noslēdzot laulību ar Izabellu Helēnu Zībergu, lika pamatus Plāteru-Zībergu dzimtai Latgalē un tās apkārtnē. 1805. gadā ievēlēts par Viļņas universitātes goda biedru un par Vitebskas un Mogiļevas guberņu skolu inspektoru. 1812. gadā kļuvis par Kurzemes guberņas valdes padomnieku, vēlāk par Viļņas guberņas vicegubernatoru. Grāfs Mihaels Plāters-Zībergs bija Kurzemes literatūras un mākslas biedrības dibinātājs, aktīvs brīvmūrnieks, Viļņas ložas „Labais gans” goda loceklis (1818). Viļņas ložas „Pilnīgā saskaņa” 4. grāda brālis (1819—21). Viļņas ložas „Sokrata skola” dibinātājs (1820). 1820. gada jūlijā viņš pirmais sniedzis operatīvu informāciju presē Mītavas vācu laikrakstā "Allgemeine Deutsche Zeitung für Russland" par Līksnas meteorīta nokrišanu. 1820. gada 12. (24.) novembrī viņš uzrakstīja vēstuli vācu dabaspētniekam, ķīmiķim Teodoram Grothusam, kā arī nosūtīja "dārgajam Grotthus kungam" dažus "aerolīta fragmentus" ar piezīmēm. 1821. gada martā zinātniskajā žurnālā "Annalen der Physik", Grothuss publicēja savu rakstu, kas veltīts Līksnas meteorīta ķīmiskā sastāva izpētei. Publikācijas sākumā viņš nokopēja Plātera-Zīberga piezīmi no laikraksta "Allgemeine Deutsche Zeitung für Russland". 1822. gadā "The Edinburgh Philosophical Journal" publicēja arī Grothusa Kurzemes meteorīta ķīmisko analīzi un īsu kopsavilkumu par grāfa Plātera-Zīberga rakstu. Daži meteorīta fragmenti palika pie grāfa Mihaela Plātera-Zīberga Pilskalnē. 1828. gada februārī vienu no tiem Politehniskā institūta sagatavošanas skolas audzēknis grāfa Mihaela dēls Kazimirs Plāters-Zībergs ziedoja Varšavas Karaliskās universitātes mineraloģiskajai kolekcijai, par ko ziņoja periodiskais izdevums "Dziennik Wileński". «Mihals Plāters Zīberks». timenote.info (latviešu). Skatīts: 2024-01-01. Līksnas meteorīts Latvijas Meteorītu muzeja kolekcijā, Meteoriti.LV