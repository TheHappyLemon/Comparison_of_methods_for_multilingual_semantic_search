Šis raksts ir par vieglatlēti. Par citām jēdziena Liepiņa nozīmēm skatīt nozīmju atdalīšanas lapu. Anita Liepiņa (dzimusi Anita Stūrīte 1967. gada 17. novembrī Talsos) ir bijusī Latvijas vieglatlēte, startējusi soļošanas sacensībās un garo distanču skriešanā. Pēc aktīvās vieglatlētikas karjeras beigām nodarbojas arī ar orientēšanās sportu un rogainingu, kur sasniegusi augstus rezultātus. Arī viņas vīrs Modris Liepiņš ir bijis soļotājs, piedalījies trijās olimpiskajās spēlēs. A. Liepiņa ir piedalījusies trijās olimpiskajās spēlēs (1996, 2000, 2004). 1996. gadā Atlantā viņa ieņēma 22. vietu 10 km soļošanā (augstākā vieta karjerā olimpiskajās spēlēs). 2000. gadā Sidnejā sasniedza 37. vietu 20 km distancē. Olimpisko spēļu karjeru noslēgusi ar iegūto 45. vietu 2004. gadā Atēnās. Guvusi labus rezultātus arī Pasaules čempionātā. 1997. gada Pasaules čempionātā finišu sasniegusi 8. vietā 10 km distancē. Vairāk nekā 10 reizes uzvarējusi Latvijas čempionātā. Karjeras laikā arī vairākas reizes labojusi Latvijas rekordus soļošanā. Pēc aktīvo soļošanas gaitu beigām pievērsusies garo distanču skrējieniem, piedzīvojumu sacīkstēm, rogainingam un orientēšanās sportam, arī šeit sasniedzot ievērojamus panākumus. Lielākie panākumi garo distanču skriešanā ir uzvaras Rīgas maratonā: 2002. gadā maratona distancē, bet 2006. gadā pusmaratonā. Orientēšanās sportā pārstāv klubu OK Ziemeļkurzeme. Augstākus rezultātus sasniegusi garās distancēs, īpaši rogainingā. A. Liepiņa ir trīskārtēja pasaules čempione rogainingā (2002., 2006. un 2013. gadā jauktu dzimumu komandām kopā ar Valteru Kaminski). «Gramata21 profils». Gramata21.lv. Arhivēts no oriģināla, laiks: 2016. gada 5. martā. Skatīts: 2012. gada 4. jūnijā. Andris Staģis. Latvijas vieglatlēti olimpiskajos 100 gados. RaKa, 1998. 198. lpp. ISBN 9984558657. Olympedia profils (angliski) LOK profils IAAF profils (angliski) Latvijas vieglatlēta(-es) profils LOK profils Arhivēts 2012. gada 6. jūnijā, Wayback Machine vietnē. Rekordi un platie, rāmie rīti Intervija Sporto.lv