Ādams Ranelss (angļu: Adam Runnalls; dzimis 1998. gada 3. oktobrī Kalgari) ir kanādiešu biatlonists. Pirmās starptautiskās sacensības Ranelsa karjerā bija 2016. gada Pasaules čempionāts jauniešiem, kur ieņēma 17. vietu individuālajā distancē, 21. vietu sprintā un 19. vietu iedzīšanā, startēja arī stafetē, kur bija 5. vietā. 2016.—2017. gada sezonā sāka startēt IBU kausā junioriem. 2018. gada decembrī debitēja IBU kausā pieaugušajiem. 2019. gadā piedalījās Eiropas atklātajā čempionātā Raubičos. 2020. gada februārī Martelā pirmo reizi iekļuva desmitniekā IBU kausa sacencībās. Viņš tika iekļauts Kanādas izlases sastāvā dalībai 2020. gada Pasaules čempionātā Antholcā. Savā debijas pasaules čempionātā sprintā ierindojās 81. vietā, startēja arī stafetē, kur Kanāda ieņēma 14. vietu. 2020.—2021. gada sezonā jau regulāri startēja Pasaules kausā. 2021. gada Pasaules čempionātā Pokļukā labāko rezultātu sasniedza 20 km individuālajā distancē, ieņemot 38. vietu, kas deva arī pirmos punktus Pasaules kausa ieskaitē. Startēja 2022. gada ziemas olimpiskajās spēlēs Pekinā un trīs reizes iekļuva labāko 40 vidū, labāko rezultātu sasniedza iedzīšanā, ieņemot 30. vietu. Pārstāvēja Kanādu arī stafetē, kur komanda finišēja 6. vietā, sasniedzot visu laiku labāko rezultātu stafetēs olimpiskajās spēlēs. 2023. gada janvārī Antholcā sasniedza savu labāko rezultātu Pasaules kausa posmos, sprintā izcīnot 13. vietu. 2024. gada Pasaules čempionātā Nove Mesto labāko individuālo rezultātu sasniedza sprintā, kur ieņēma 17. vietu, pirmo reizi kvalificējās masu startam. «Canada earns best-ever Olympic finish in men's 4x7.5km biathlon relay». cbc.ca. 2022. gada 15. februāris. Skatīts: 2024. gada 17. februārī. Vikikrātuvē par šo tēmu ir pieejami multivides faili. Skatīt: Ādams Ranelss. Olympedia profils (angliski) IBU profils (angliski)