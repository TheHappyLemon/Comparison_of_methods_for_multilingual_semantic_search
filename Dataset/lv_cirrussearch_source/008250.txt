Deniss Gabors (angļu: Dennis Gabor, dzimis Dēnešs Gābors (ungāru: Gábor Dénes) 1900. gada 5. jūnijā Budapeštā, miris 1979. gada 9. februārī Londonā) bija ungāru izcelsmes britu elektrotehnikas inženieris un fiziķis. 1947. gadā izgudroja hologrāfiju, par ko 1971. gadā ieguva Nobela prēmiju fizikā. Gabors ir studējis Budapeštas Tehniskajā universitātē un Čarlotenburgas Tehniskajā universitātē Berlīnē. Savas karjeras sākumā viņš analizēja elektrisko augstsprieguma līniju īpašības, izmantojot katodstaru oscilogrāfu, kas viņā izraisīja interesi par elektronu optiku. Pētot oscilogrāfu fundamentālos darbības procesus, Gabors izmantoja citas elektronstaru ierīces, piemēram, elektronmikroskopus un elektronu lampas. 1927. gadā viņš rakstīja darbu par kineskopu, lai iegūtu doktora grādu, un strādāja pie plazmas lampu izstrādes. 1933. gadā D. Gabors atstāja Vāciju, un viņam darbu piedāvāja briti. Viņš sāka strādāt inženierijas kompānijā British Thomson-Houston, (Ragbi, Vorikšīrā). Šajā laikā viņš iepazinās ar Mārdžoriju Batleru (Marjorie Butler), kura 1936. gadā kļuva par viņa sievu. Strādājot kompānijā British Thomson-Houston, 1947. gadā Gabors izgudroja hologrāfiju. Pirmā hologramma gan tapa tikai 1964. gadā, pēc tam, kad 1960. gadā bija izgudrots lāzers. Tikai tad hologrāfija sāka attīstīties arī komerciāli. 1948. gadā Gabors sāka strādāt Londonas Impērijas koledžā. No 1958. gada viņš bija lietišķās fizikas profesors, līdz pat 1967. gadam, kad pensionējās. «The Nobel Prize in Physics 1971». Nobel Foundation. Vikikrātuvē par šo tēmu ir pieejami multivides faili. Skatīt: Deniss Gabors. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Denisa Gabora biogrāfija Nobela prēmijas mājaslapā (angliski)