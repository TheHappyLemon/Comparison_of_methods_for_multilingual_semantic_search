Index seminum ir sēklu saraksts, kuru sastāda un publicē botāniskais dārzs, arboretums vai cita kompetenta zinātniska institūcija. Sēklu saraksti ir paredzēti bezmaksas sēklu apmaiņai starp šīm iestādēm. Tie tiek publicēti katru gadu vai katru otro gadu un izsūtīti citiem botāniskajiem dārziem. Mūsdienās šie saraksti tiek publicēti iestāžu mājaslapās vai izsūtīti ar e-pastu. Ir radīta arī interneta platforma to publicēšanai. Tas ļauj ātri un ērti nodibināt kontaktus starp botāniskajiem dārziem, apmainīties ar informāciju un sēklām. Apmaiņa ar sēklām ļauj palielināt botānisko dārzu kolekcijas visā pasaulē. Sēklu apmaiņa notiek tikai nekomerciāli zinātniskam, izglītojošam un dabas aizsardzības darbam. Tās dalībnieki apņemas ievērot ētiskos principus bioloģiskās daudzveidības aizsardzībai, sugu invāziju novēršanai un ģenētisko resursu nacionālo īpašumtiesību nodrošināšanai. Mūsdienās tajā piedalās vairāk kā 700 dārzi no 118 valstīm. Index seminum izdošanas aizsākumi datējami ar 16. gadsimtu. Senākais sēklu saraksts, kas zināms, sastādīts Padujas botāniskajā dārzā Itālijā 1591. gadā. Senākais saraksts Vācijā, kas saglabājies, ticis sastādīts Halles Universitātes botāniskajā dārzā 1797. gadā. Latvijas Universitātes Botāniskajā dārzā Index seminum izdod kopš 1924. gada, Nacionālajā Botāniskajā dārzā kopš 1956. gada. https://www.bgci.org/resources/bgci-hosted-data-tools/index-seminum/ Kümmel, F.: 2010: Pflanzen- und Samenverzeichnisse des Botanischen Gartens der Universität Halle seit 1749. Schlechtendalia 20: 57–78.