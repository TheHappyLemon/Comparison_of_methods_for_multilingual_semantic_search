1-Wire ir vienkārša vedējsekotāja kopnes tīkla sistēma, kas nodrošina pusdupleksus divpusējus sakarus starp vienu kopnes vedēju un vienu vai vairākiem kopnes sekotājiem. To 1990. gados izstrādāja ASV uzņēmums Dallas Semiconductor, bet tagad attīsta Maxim Integrated. Dallas ar 1-Wire ierīkotu tīklu nosaucis par MicroLAN. Kopnei datu pārraidei nepieciešams viens vads; tādējādi tas atšķiras no citām līdzīgām kopnes sistēmām, kas izmanto vairākas datu līnijas. 1-Wire ir līdzīga I²C kopnes sistēmai, bet ar zemāku datu pārraides ātrumu, toties spēj darboties garākās līnijās. Katrā 1-Wire komponentē ir iestrādāts unikāls identifikācijas numurs. Produktu funkcijas: 64 bitu identifikators katras mikroshēmas drošai autentificēšanai; ievadizvades kanāli; analogciparu pārveidotāji; energoneatkarīgas atmiņas (EEPROM, EPROM); temperatūras sensori, termopāra pārveidotāji; datu reģistrētāji (iButton); saskarnes ar citām sistēmām (I²C, UART); kriptogrāfiskas jaucējfunkcijas (SHA-256, ECDSA līdzprocesori); akumulatoru bateriju stāvokļa uzraudzība; reāllaika pulksteņi. 1-Wire fizikālo slāni veido kopne ar datu līniju, kopējo vadu (zemējumu) un elektrobarošanu. Datu līnijai jābūt pievilktai pie barošanas ar 4,7 kΩ rezistoru. Garākās līnijās pievilkšanas rezistora pretestībai jābūt mazākai. Minimālajām prasībām atbilst datu vads un kopējais vads, bez atsevišķas barošanas līnijas. Enerģijas uzkrāšana datu signāla laikā notiek ar kondensatoru. Ne visas 1-Wire ierīces var izmantot parazītisko barošanu. Turklāt kopnei var pievienot tikai nelielu skaitu ierīču ar parazītisko barošanu. 1-Wire Maxim Integrated Dallas Semiconductor's 1-Wire Protocol arduino.cc