Mērilenda ir viens no Amerikas Savienoto Valstu štatiem, atrodas austrumu krastā. Mērilendas galvaspilsēta ir Anapolisa. Mērilenda robežojas ar Delavēras, Pensilvānijas, Rietumvirdžīnijas štatiem, Potomakas upe kalpo kā robeža arī ar Virdžīnijas štatu un Kolumbijas apgabalu. Štatu apskalo arī Atlantijas okeāns. Mērilendai, par spīti tās nelielajam izmēram, raksturīga liela ainavu daudzveidība. 1498. gadā piekrasti izpētīja itālis Džons Kabots. 1645. gadā radās pirmās eiropiešu kolonijas. Pirmie ieceļotāji bija katoļi. Kolonija tika nosaukta Anglijas, Skotijas un Īrijas karalienes Henrietas Marijas vārdā. 1776. gadā, Amerikas revolūcijas laikā, Mērilenda kļuva par vienu no ASV štatiem. 1776. gada beigās — 1777. gada sākumā Baltimorā darbojās Kontinentālais kongress — pirmā ASV valdība, bet no 1783. gada 29. novembra līdz 1784. gada 3. jūnijam štata galvaspilsēta Anapolisa bija ASV galvaspilsēta. 1812. gada kara laikā briti štata teritorijā uzvarēja Bleidensburgas kaujā, kas ļāva tiem ieņemt un nodedzināt ASV galvaspilsētu Vašingtonu. Kad briti centās ieņemt Baltimoru, tas neizdevās. Šo notikumu aculiecinieks Frensiss Skots Kejs radīja dzejoli "Zvaigžņotais karogs", kas kļuvis par ASV himnu. ASV pilsoņu kara laikā Mērilenda bija štats, kurā atļauta verdzība, tomēr tā neiestājās Konfederācijā. Daļa iedzīvotāju brīvprātīgi cīnījās vienā vai otrā karojošajā pusē. 1862. gada 17. septembrī netālu no Šrapsburgas notika Antietamas kauja — asiņainākā kauja Pilsoņu kara laikā. 1904. gada 7. un 8. februārī gandrīz pilnībā nodega štata lielākā pilsēta Baltimora. Vikikrātuvē par šo tēmu ir pieejami multivides faili. Skatīt: Mērilenda. Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Katoļu enciklopēdijas raksts (angliski)