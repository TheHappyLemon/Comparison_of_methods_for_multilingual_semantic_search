Kārlis Oto Georgs fon Meks (vācu: Karl Otto Georg von Meck, krievu: Карл Фёдорович Фон Мекк, dzimis 1821. gada 5. jūlijā, miris 1876. gada 7. februārī) bija vācbaltiešu izcelsmes Krievijas impērijas uzņēmējs, viens no Krievijas dzelzceļa tīkla pamatlicējiem. Dzimis 1821. gada 5. jūlijā Slampes muižas (vācu: Schlampen) īpašnieka un Rīgas muitas darbinieka Oto Ādama fon Meka un viņa sievas Vilhelmīnes, dzimušas Hafferbergas, ģimenē. 1844. gadā absolvēja Sanktpēterburgas ceļu institūtu. Strādāja par ceļu inženieri. 1860. gadā pameta valsts darbu un pievērsās dzelzceļu būvei. Piedalījās Maskavas — Kolomnas, Kolomnas — Rjazaņas, Kurskas — Kijevas un citu dzelzceļu būvniecībā, tā rezultātā iegūdams tiem laikiem milzīgu kapitālu. Pēc Kārļa nāves trīs no viņa dēliem turpināja darboties dzelzceļa biznesā. Kārļa fon Meka atraitne Nadežda fon Meka ir iegājusi mūzikas vēsturē kā viena no lielākajām Pētera Čaikovska morālajām un finansiālajām atbalstītājām. Viņa finansiāli atbalstīja arī Nikolaju Rubinšteinu, bet Klods Debisī kādu laiku bija viņas un Kārļa meitu mūzikas skolotājs. Baltiešu biogrāfiskais leksikons digitāli. Kārlis fon Meks Erik-Amburger-Datenbank (vāciski)