Horvātijas kuna (horvātu: hrvatska kuna) bija Horvātijas naudas vienība laika posmā no 1941. līdz 1945. gadam un no 1995. līdz 2023. gada 1. janvārim, kad par oficiālo valūtu kļuva eiro. ISO 4217 kods ir HRK, skaitliskais kods 191. Kuna iedalīja 100 lipās (horvātu: lipa). Naudas vienības nosaukums kuna horvātu valodā nozīmē "cauna". Caunu ādas viduslaikos bija plaši izplatīts maksāšanas līdzeklis. Vārds lipa nozīmē "liepa". Otrajā pasaules kara laikā Vācijas izveidotā Neatkarīgā valsts Horvātija 1941. gadā ieviesa savu naudas vienību kunu. Pēc Vācijas sakāves 1945. gadā Horvātija iekļāvās Dienvidslāvijā, un kunu nomainīja Dienvidslāvijas dinārs. Pēc Horvātijas atdalīšanās no Dienvidslāvijas 1991. gadā valstī tika ieviests Horvātijas dinārs (HRD). 1995. gada 1. janvārī Horvātijā ieviesta naudas vienība kuna ar maiņas kursu: 1 kuna = 1000 dināri. Kuna jau no sākuma tika piesaistīta Vācijas markai. Kad marku nomainīja pret eiro, kunu piesaistīja eiro. 2022. gada 13. maijā Horvātijas parlaments apstiprināja eiro ieviešanu 2023. gada 1. janvārī. Vikikrātuvē par šo tēmu ir pieejami multivides faili. Skatīt: Horvātijas kuna. Horvātijas Nacionālā banka