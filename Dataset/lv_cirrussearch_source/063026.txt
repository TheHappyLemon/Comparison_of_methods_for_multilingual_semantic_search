Frīza glīvene (latīņu: Potamogeton friesii) ir glīveņu dzimtas suga. Savvaļā tā ir sastopama Eiropā, tostarp nereti visā Latvijā, dažviet Āzijā un Ziemeļamerikā. Veido grupas dažādos iekšzemes ūdeņos seklās vietās uz smilšainas, dūņainas vai mālainas grunts. Frīza glīvene ir daudzgadīgs, 0,4-1 m garš ūdensaugs, kurš aug pilnīgi iegremdēts. Stublājs ir 0,1 cm tievs, nedaudz saspiests, zaro maz. Tas ir posmains un posmi ir īsi (ap 5 cm). Lapas ir sēdošas, 3-6 cm garas un 0,05-0,3 cm platas, ar 5 dzīslām, gals gari dzeloņsmails, augšējo lapu žāklēs veidojas lapainas īsvasas. Pielapes ir brīvas, 0,7-1,4 cm garas, šķeldrētas. Vārpas kāts galā ir resnāks, manāmi garāks nekā skrajā vārpa, aptuveni lapu garumā vai īsāks. Ziedu vārpā ir maz. Riekstiņš ir sīks, ap 0,2 cm garš, šķautņains, ar īsu knābi un gludu malu. Zied jūlijā, augustā. «Frīza glīvene - Potamogeton friesii Rupr. - Augi - Latvijas daba». www.latvijasdaba.lv. Skatīts: 2022-07-30. Vikikrātuvē par šo tēmu ir pieejami multivides faili. Skatīt: Frīza glīvene. Encyclopædia of Life raksts (angliski)