Mario Montičelli (itāļu: Mario Monticelli; 1902. gada 16. marts Venēcija — 1995. gada 30. jūnijs Milāna) bija Itālijas starptautiskais lielmeistars šahā (1985). No 1920. gadu vidus līdz 1930. gadu beigām bijis viens no vadošajiem Itālijas šahistiem. Trīs reizes uzvarējis Itālijas šaha čempionātos: 1929. gadā Florencē, 1934. gadā Milānā un 1939. gadā Romā. Daudzu starptautisko šaha turnīru dalībnieks. 1926. gada neoficiālās šaha olimpiādes individuālajā turnīrā Budapeštā dalījis 1.-2. vietu ar Ernstu Grīnfeldu. 1929. gadā Barselonas starptautiskajā šaha turnīrā dalījis 4.-5. vietu aiz uzvarētājiem Hosē Raula Kapablankas, Savelija Tartakovera un Edgarda Kolles. Divas reizes bijis pirmais starptautiskos šaha turnīros Milānā (1933, 1938 — kopā ar Erihu Eliskazesu). 1930. gadā piedalījies tā laika spēcīgāko šahistu turnīrā Sanremo, kurā uzvarējis Aleksandrs Aļehins. Lai gan Montičelli uzrādīja pieticīgu rezultātu un ierindojās 14. vietā, tomēr viņš saņēma speciālu godalgu par skaistāko partiju par savu uzvaru pret Jefimu Bogoļubovu. Šaha turnīros piedalījies līdz sirmam vecumam un 1974. gadā Venēcijā ieņēmis 4. vietu. Pārstāvējis Itālijas komandu lielākajos komandu šaha turnīros: Pasaules šaha olimpiādēs piedalījies 5 reizes (1927-1928, 1931-1935); neoficiālajā Pasaules šaha olimpiādē piedalījies 1936. gadā. Par panākumiem 1920. un 1930. gadu turnīros FIDE 1950. gadā Montičelli kā vienam no pirmajiem piešķīrusi starptautiskā meistara (IM), bet 1985. gadā - starptautiskā lielmeistara (GM) goda nosaukumu. Montičelli vārdā ir nosauktas atklātņu lamatas Bogoļubova aizsardzībā: 1. d4 Zf6 2. c4 e6 3. Zf3 Lb4+ 4. Ld2 Lxd2+ 5. Dxd2 b6 6. g3 Lb7 7. Lg2 O-O 8. Zc3 Ze4 9. Dc2 Zxc3 10. Zg5, kuras viņš pirmo reizi pielietoja 1926. gada partijā pret Ladislavu Prokešu. Budapest 1926 Chess Summit San Remo (1930) Efim Bogoljubov vs Mario Monticelli, San Remo (Italy) 1930 OlimpBase :: Men's Chess Olympiads :: Mario Monticelli OlimpBase :: unofficial Chess Olympiads :: Mario Monticelli Mario Monticelli vs Ladislav Prokes (1926) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)