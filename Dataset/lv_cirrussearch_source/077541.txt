Šis raksts ir par ciemu Skultes pagastā. Par citām jēdziena Skulte nozīmēm skatīt nozīmju atdalīšanas lapu. Skulte ir apdzīvota vieta Limbažu novada Skultes pagastā. Izvietojusies Aģes upes krastā pie autoceļa A1 2,5 km no Rīgas līča piekrastes, 3 km no pagasta centra Mandegām, 37 km no novada centra Limbažiem un 53 km no Rīgas. Skultē ir pirmsskolas izglītības iestāde, pasta nodaļa, luterāņu baznīca, kapsēta. Austrumos no ciema atrodas Rīgas—Skultes dzelzceļa līnijas galastacija (Skultes stacija). Tradicionāls un populārs ir ikgadējais maija pēdējā sestdienā rīkotais aktiera Edgara Liepiņa atceres pasākums «Tiksimies kādreiz maijā!» Skulte ir sena apdzīvota vieta pie lielceļa, kas veda no Rīgas uz Igauniju. Senais novada nosaukums Ademinde cēlies no lībiešu vārda adia — ‘mala’ un vācu Münde — ‘grīva’; ‘pie Aģes grīvas’. Skulte par lielāku apdzīvoto vietu izveidojusies 1930. gados pēc apbūves gabalu iedalīšanas bijušās Skultes muižas (Adiamünde) teritorijā. 1933. gadā Skultei tika piešķirts biezi apdzīvotas vietas (ciema) statuss. Latvijas PSR laikā starp dzelzceļu un pagasta robežu abpus Aģes upei izveidojās vairākas vasarnīcu un mazdārziņu kolonijas (ciemi), kas vēlāk administratīvi iekļauti Skultes ciema teritorijā. Vasarnīcu ciemi: VEF-Skulte, Universitāte, Kaija, Diāna, Mežvīns, Alfa, Nākotne, Saule, Koklītes. Skultes kapu kapliča ir vietējas nozīmes arhitektūras piemineklis. Leokādija fon Freitāga-Loringhofena (1842–1912), privātas proģimnāzijas vadītāja Vesels fon Freitāgs-Loringhofens (Wessel Freiherr Freytag von Loringhoven, 1899–1944) — vācu pretestības kustības loceklis, piedalījās atentāta rīkošanā pret Ādolfu Hitleru 1944. gada 20. jūlijā. Dzimis Lielbornes muižā, bērnību un jaunības gadus pavadīja Skultes muižā. Imants Skrastiņš (1941—2019), latviešu aktieris, dziedātājs un radio teātra režisors. Esošajās robežās, pēc CSP datiem. «Vietvārdu datubāze: Informācija par Skulti». Latvijas Ģeotelpiskās informācijas aģentūra. Limbažu novada teritorijas plānojums. Paskaidrojuma raksts[novecojusi saite] «Skultes pagasts». Arhivēts no oriģināla, laiks: 2012. gada 8. jūnijā. Skatīts: 2012. gada 15. maijā. Limbažu novada teritorijas plānojums. Teritorijas esošā izmantošana[novecojusi saite] Limbažu novada teritorijas plānojums. Paskaidrojuma raksta pielikumi[novecojusi saite] OSP Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0. LĢIA vietvārdu datubāze