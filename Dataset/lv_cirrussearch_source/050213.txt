Oy Tikkakoski Ab bija Somijas šaujamieroču ražotājs. 1983. gadā tas tika pievienots uzņēmumam Sako, kas kopš 2000. gada ietilpst Itālijas šaujamieroču pārvaldītājsabiedrībā Beretta Holding. Sako turpina piedāvāt Tikko zīmola šautenes. 1893. gadā inženieris Martins Stenijs (Martin Stenij) Jiveskilē blakus Jivesjoki dzirnavām un kokzāģētavai izveidoja metāla darbnīcu. Tā laika gaitā piedzīvoja vairākus bankrotus un īpašumtiesību izmaiņas. 1912. gadā tika dibināts uzņēmums Tikkakosken Rauta- ja Puuteollisuus Oy ("Tikkakoski dzelzs un koka rūpniecība"). Tika pārtraukta saikne ar agrīnām dzirnavas un kokzāģētavas darbībām, uzņēmums koncentrējās uz metāla rūpniecību. Pilsoņu kara laikā 1918. gadā uzņēmums sāka šaujamieroču daļu ražošanu. No 1927. līdz 1940. gadam uzņēmums izgatavoja M27 šauteni, kas bija Somijas armijai pielāgota Mosin-Nagant modifikācija. 1928. gadā tika iegādātas patronu izgatavošanai nepieciešamās specializētās iekārtas, un uzņēmums sāka ražot munīciju M27 šautenēm. 1929. gadā uzņēmums tika pārdēvēts par Tikkakoski Oy. 1930. gadā uzņēmuma 40 % kapitāldaļu iegādājās vācu ieroču tirgotājs Villi Daugss (Villi Daugs). Uzņēmums iegādājās mašīnpistoles Suomi KP/-31 ražošanas licenci, un 1931. gadā tika sākta tās ražošana. 1933. gadā uzņēmums mainīja nosaukumu uz Oy Tikkakoski Ab, tādējādi atainojot divvalodību. Uzņēmums sāka ražot arī ložmetējus Maxim M/09-21 un ložmetēju patronu lentes. 1938. gadā Villi Daugss bija iegādājies Tikkakoski vairākuma kapitāldaļu. Otrā pasaules kara laikā uzņēmums izgatavoja šautenes, Suomi KP/-31 mašīnpistoles un Maxim ložmetējus, kā arī ieroču stobrus. Tika ražota arī .50 Browning un 20×138mmB Solothurn Long munīcija. Pēc kara Tikkakoski tika uzskatīts par vāciešiem piederošu uzņēmumu, tādēļ 1947. gadā Padomju Savienība tā aktīvus konfiscēja. Uzņēmums pārgāja uz civilās produkcijas ražošanu. Piemēram, šujmašīnas tika izlaistas no 1946. līdz 1964. gadam. 1953. gadā pilnībā tika pārtraukta šaujamieroču produkcijas ražošana. 1957. gadā Somijas uzņēmēji uzņēmumu izpirka no PSRS. 1967. gadā Tikkakoski kapitāldaļu vairākumu iegādājās Osuuspankkien Keskusosuuspankki (OKO) banka. 1981. gadā Tikkakoski un cits Somijas šaujamieroču ražotājs Sako sāka sadarbību šauteņu prototipa izstrādē. 1983. gadā Nokia, kam piederēja Sako, iegādājās Tikkakoski Oy, kas tika apvienots ar Sako. 1989. gada 31. martā Tikkakoski ražotne pārtrauca darbu; Tikka produkcijas ražošana tika pārcelta uz Rīhimeki. Sako vairākkārt mainīja īpašniekus un nosaukumus, un tagad Sako Oy pieder Itālijas šaujamieroču uzņēmumam Beretta Holding. Sako turpina ražot un attīstīt Tikko zīmola šautenes. Tikka zīmols