Glenns Hols (angļu: Glenn Hall; dzimis 1931. gada 3. oktobrī) ir bijušais kanādiešu hokejists, vārtsargs, karjeras laikā aizvadīja 16 sezonas Nacionālās hokeja līgas klubos Detroitas "Red Wings", Čikāgas "Black Hawks" un Sentluisas "Blues". Trīs reizes kā līgas labākais vārtsargs viņš ieguva Vezinas balvu. Profesionāļa karjeru Hols sāka 1951.—52. gada sezonā, kuru aizvadīja Amerikas hokeja līgas vienībā Indianapolisas "Capitals". Jau tobrīd Hols bija Detroitas "Red Wings" sistēmā, 1952.—53. gada sezonā aizvadot arī sešas spēles tās sastāvā. 1954.—55. gada sezonā "Red Wings" rindās Hols laukumā devās divās spēlēs, pārējo laiku šajās trīs sezonās aizvadot Rietumu hokeja līgas vienībā Edmontonas "Flyers". 1955.—56. gada sezonā, kad uz Bostonas "Bruins" bija pārcēlies Terijs Savčuks, Hols kļuva par komandas pamatvārtsargu, sezonas beigās kā līgas labākais debitants izcīnot arī Kaldera balvu. Pēc 1956.—57. gada sezonas Hols tika aizmainīts uz Čikāgas "Black Hawks" vienību. 1961. gadā Hols kopā ar "Black Hawks" izcīnīja Stenlija kausu. 1963. un 1967. gadā kā līgas labākais vārtsargs ieguva Vezinas balvu. "Black Hawks" rindās Hols astoņu sezonu garumā aizvadīja 502 pilnas spēles pēc kārtas, kas vēl joprojām ir NHL rekords starp vārtsargiem. Hala pēc kārtas aizvadīto spēļu sērija pārtrūka 1962. gada 8. novembrī. 1967. gada vasarā Hols pievienojās jaunizveidotās komandas Sentluisas "Blues" rindām. Nākamajās trīs sezonās Hals kopā ar "Blues" sasniedza Stenlija kausa finālu, visas trīs reizes gan ar 0—4 piekāpjoties Monreālas "Canadiens". 1968. gadā kā izslēgšanas kārtas vērtīgākais spēlētājs Hols ieguva Kona Smita balvu. Pēc 1968.—69. gada sezonas beigām Hols trešo reizi saņēma Vezinas balvu un paziņoja par profesionālās karjeras beigām, taču nākamajā sezonā tomēr aizvadīja 18 spēles "Blues" sastāvā. Karjeru Hols beidz pēc 1970.—71. gada sezonas. Eliteprospects profils (angliski) Internet Hockey Database profils (angliski) Hockey-Reference profils (angliski)