Agnis Čavars (dzimis 1986. gada 31. jūlijā Rīgā) ir Latvijas basketbolists, kas startē 3x3 basketbola disciplīnā. 2020. gada vasaras olimpisko spēļu čempions. Pirms 3x3 basketbola profesionālā līmenī spēlējis klasisko basketbolu. 2010. gada Latvijas Basketbola līgas (LBL) čempions "Barons/LMT" sastāvā. A. Čavars klasiskajā basketbolā spēlēja vieglā uzbrucēja pozīcijā, aizvadījis vairākas sezonas Latvijas Basketbola līgā (LBL), pārstāvot ASK/Rīga, "Ķeizarmežs", "Barons/LMT", "Valmiera Glass/VIA" un BK Jelgava komandas. Spēlējis arī ārpus Latvijas: Vācijā un Zviedrijā. Kopā ar "Barons/LMT" komandu 2010. gadā kļuvis par LBL čempionu. Arī pēc pārejas uz 3x3 basketbolu turpinājis spēlēt klasisko basketbolu, pārstāvot BK Ķekava komandu Nacionālajā basketbola līgā (iepriekš LBL2). Klasiskajā basketbolā pārstāvējis Latvijas U-18 un U-20 izlases Eiropas čempionātā. 3x3 basketbolā pārstāvējis Latviju 2020. gada vasaras olimpiskajās spēlēs, kur pirmo reizi tika aizvadītas sacīkstes šajā disciplīnā. A. Čavars bija viens no Latvijas karognesējiem olimpisko spēļu atklāšanas ceremonijā. Olimpisko spēļu turnīrā kopā ar Edgaru Krūmiņu, Kārli Lasmani un Nauri Miezi izcīnīja zelta medaļu. Šīs bija pirmās olimpiskās zelta medaļas šī sporta veida vēsturē, kā arī pirmās olimpiskās zelta medaļas Latvijai vasaras olimpiskajās spēlēs 9 gadu laikā, kopš Māra Štromberga zelta BMX riteņbraukšanā 2012. gada Londonas olimpiskajās spēlēs. A. Čavars turnīra desmit spēlēs guva 28 punktus. Absolvējis Ķekavas vidusskolu un Latvijas Biznesa koledžu. Precējies. Strādā kompānijā "4Finance" par programmētāju. «Sportista profils FIBA portālā». No kā gaidīt labākos rezultātus Tokijā? Iepazīstinām ar Latvijas olimpiešiem Arhivēts 2021. gada 25. jūlijā, Wayback Machine vietnē. Gints Narogs. LA.lv «Spēlētāja profils LBL portālā». Proballers. «Agnis Cavars, Basketball Player». Proballers (angļu). Skatīts: 2023-03-21. Caballero.lv, @caballero. «LBL 2.divīzijas Oktobra spēlētājs - Agnis Čavars». LBS (latviešu), 2017-02-14. Skatīts: 2023-03-21.[novecojusi saite] «Tokija 2020: basketbolists Agnis Čavars nesīs Latvijas karogu atklāšanas ceremonijā». Skatīts: 2021. gada 6. jūlijā. «Latvia beats ROC to inaugural men's 3x3 basketball gold; Serbs bag bronze». Tokyo 2020 (en-US). Arhivēts no oriģināla, laiks: 2021-07-28. Skatīts: 2021-07-28. «Profils Linkedin portalā».[novecojusi saite] «Agnis Čavars – programmētājs, kurš spēlēs 3x3 basketbolu Tokijas olimpiskajās spēlēs». Olympedia profils (angliski) Eurobasket spēlētāja(-s) profils (angliski) FIBA ARCHIVE profils (angliski) RealGM Basketball profils (angliski)