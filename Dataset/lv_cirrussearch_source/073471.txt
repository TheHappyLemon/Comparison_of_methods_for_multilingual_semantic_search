Amerikas Savienoto Valstu Grand Prix (angļu: United States Grand Prix) jeb ASV Grand Prix ir ikgadēja pirmās formulas Grand Prix autosacīkste, kas norisinās Amerikas Savienotajās Valstīs. Lai gan tā pirmoreiz tika rīkota tālajā 1908. gadā, oficiāli par pirmās formulas čempionāta posmu tā kļuva tikai 1959. gadā. Kopš tā laika Formula 1 čempionāta ietvaros ASV Grand Prix izcīņa ir tikusi rīkota vairākās sacīkšu trasēs — Sebringā (1959), Riversaidā (1960), Votkinsglenā (1961–1980), Fīniksā (1989–1991) un Indianapolisā (2000–2007). Tomēr, sākot ar 2012. gada sezonu, tā regulāri tiek rīkota jaunizbūvētajā Amerikas trasē Teksasā (aptuveni 19 km uz dienvidiem no Ostinas). Pagaidām sekmīgākie braucēji ASV Grand Prix izcīņās ir vācu pilots Mihaels Šūmahers un britu pilots Luiss Hamiltons, kuriem abiem diviem Amerikas sacīkstēs ir pa 5 uzvarām. Turpretim komandu konkurencē visvairāk uzvaru pieder Ferrari vienībai, kurai kopumā šeit (Formula 1 ietvaros) ir izdevies uzvarēt veselas 9 reizes. Pašreizējais un aizstāvošais ASV Grand Prix uzvarētājs ir britu pilots Luiss Hamiltons, kuram šeit ir izdevies uzvarēt jau pēdējos trīs gadus pēc kārtas (2014, 2015, 2016). Tāpat arī komandu konkurencē pašreizējie un aizstāvošie uzvarētāji ir Mercedes vienība, kura, pateicoties Hamiltona uzvarām, šeit ir triumfējusi pēdējos trīs gadus pēc kārtas. Tiek paredzēts, ka 2017. gada ASV Grand Prix izcīņa norisināsies 22. oktobrī un līdzīgi kā tas ir bijis pēdējos gados kalpos par vienu no sezonas beidzamajiem posmiem. 19. gadsimta beigās un 20. gadsimta sākumā Eiropā pakāpeniski arvien vairāk parādījās dažāda veida autosacīkstes, kas neizbēgami piesaistīja ne tikai sacīkšu braucējus, bet arī skatītājus. Šī iemesla dēļ 1904. gadā Amerikas Savienotajās Valstīs uzņēmējs Viljams Vanderbilts (William Kissam Vanderbilt) nāca klajā ar speciāli izveidotām autosacīkstēm Longailendas teritorijā Ņujorkā, kur uzvarētājam balvā tika piešķirts jaunizveidotais Vanderbilta kauss (Vanderbilt Cup). Ar laiku Vanderbilta sponsorētās sacīkstes sāka piesaistīt braucējus ne tikai no ASV, bet arī no Eiropas valstīm, līdz ar to toreizējais "Amerikas Automobiļu klubs" (Automobile Club of America), kas bija sāncensis Vanderbilta kausa izveidotajām sacīkstēm, izlēma izveidot arī savas speciālas autosacīkstes, kuras nosauca par "Amerikas Lielās balvas" izcīņu (American Grand Prize). ASV Grand Prix pirmsākumi ir meklējami 1908. gada organizētajās Amerikas autosacīkstēs, kas togad norisinājās Savannas pilsētā Džordžijā. Tolaik rīkotās autosacīkstes vēl tika atzīmētas kā "Amerikas Lielās balvas" izcīņa (American Grand Prize), līdz 1958. gadā tā oficiāli ieguva "ASV Grand Prix" izcīņas statusu. Nepārlieku lielās popularitātes dēļ laika posmā no 1908. līdz 1958. gadam "Amerikas Lielās balvas" izcīņa norisinājās tikai septiņas reizes, kur visas no tām notika līdz 1916. gadam. Šajā laika posmā amerikāņu autosporta cienītāju vidū strauji pieauga Indianapolisas 500 un ovālu sacīkšu trašu popularitāte, kā rezultātā interese par "Amerikas Lielās balvas" nepieciešamību strauji noplaka. 1958. gadā pēc četrdesmit divu gadu pārtraukuma Riversaidas trasē Kalifornijā tika nolemts sarīkot pirmo oficiālo ASV Grand Prix izcīņu, kurā negaidīti uzvaru izdevās izcīnīt vietējam mājiniekam amerikānim Čakam Degam (Chuck Daigh). Šī iemesla dēļ popularitāte, kas Amerikas Savienoto Valstu teritorijā bija saistīta ar kādreizējās "Amerikas Lielās balvas" sacīkstēm, nedaudz pieauga, kur toreizējie pirmās formulas organizatori nolēma, ka bija pienācis īstais laiks, lai beidzot iekļautu ASV Grand Prix izcīņu tā laika oficiālajā 1959. gada pirmās formulas pasaules čempionātā. Minēti tikai uzvarētāji tajos Grand Prix, kas aizvadīti F1 sezonu ietvaros. ASV Rietumu Grand Prix F1 Grand Prix saraksts «Formula1.com Races in Detail: 2012 Formula 1 United States Grand Prix». Formula1.com. Formula One Administration. Skatīts: 03.11.2012.. Weaver, P. "Lewis Hamilton wins F1 US Grand Prix with Nico Rosberg second". The Gurdian. October 23, 2016. Aplūkots 27.12.2016. Galloway, J. "United States GP: Lewis Hamilton clinches 2015 world title". skysports.com. November 2, 2015. Aplūkots 27.12.2016. Benson, A. "Lewis Hamilton overtakes Rosberg to win United States GP". bbc.com. November 2, 2014. Aplūkots 27.12.2016. "FIA confirms 2017 calendar". formula1.com. F1 administrācija. November 30, 2016. Aplūkots 25.12.2016. Etzrodt, H. "Grand Prix Winners 1895-1949: History, Grand Prix-, American- & Other Formulae" Arhivēts 2007. gada 30. septembrī, Wayback Machine vietnē.. December 13, 2009. Aplūkots 27.12.2016. "American Grand Prize". grandprixhistory.org. Aplūkots 27.12.2016. "I Grand Prize Race of the Automobile Club of America" Arhivēts 2008. gada 21. augustā, Wayback Machine vietnē.. teamdan.com. November 26, 1908. Aplūkots 27.12.2016. Amerikas trases oficiālā mājaslapa (angliski) ASV Grand Prix oficiālā mājaslapa (angliski)