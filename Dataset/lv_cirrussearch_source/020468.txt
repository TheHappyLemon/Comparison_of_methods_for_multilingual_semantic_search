Tadžiku valoda (тоҷикӣ, تاجیکی‎, tojikí [tɔːdʒɪˈkiː]) ir Vidusāzijā lietots persiešu valodas variants. Tā ir indoeiropiešu saimes valoda, valsts valoda Tadžikistānā, oficiāla reģionāla valoda Afganistānā, plaši sadzīvē lietota Uzbekistānā. Politisko un dabisko robežu rezultātā no persiešu valodas, kādu to runā Irānā un Afganistānā (dari), tadžiku valoda ir attīstījusies par atsevišķu valodu. Standartizētā valodas forma ir bāzēta uz ziemeļrietumu tadžiku Samarkandas dialektu, ko papildus ietekmējušas kaimiņu tjurku un krievu valodas. Tadžiku valoda, sakarā ar tās dabisko nošķirtību Vidusāzijas kalnos, ir arī saglabājusi virkni arhaisku elementu vārdu krājumā, kādus vairs nelieto citur persiešu valodā un citos tās dialektos. Tadžikistānas tadžiki lieto modificētu kirilicas alfabētu, tadžiki Afganistānā raksta persiešu alfabētā. Pēc neatkarības iegūšanas Tadžikistānā vairākkārt ir izraisījušās diskusijas (un turpinās) par pāreju vai nu uz persiešu vai latīņu alfabētu, bet pagaidām saglabājas status quo. Vikikrātuvē par šo tēmu ir pieejami multivides faili. Skatīt: Tadžiku valoda. Encyclopædia Britannica raksts (angliski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)