Starptautisks domēna vārds jeb IDN ir domēna vārds, kurā izmantota vismaz viena ne latīņu alfabēta, piemēram, arābu, ķīniešu, kirilicas, ivrita, rakstzīme vai arī latīņu alfabēta burts ar diakritisku zīmi vai ligatūru, kā piemēram, latviešu vai franču valodās. Dators šāda veida rakstzīmes kodē vairākbaitu unicode virknē. Lai gan DNS atbalsta unicode, e-pasta un tīmekļa pārlūku izmantotie tīkla protokoli nosaka domēna vārdā izmantojamo rakstzīmju ierobežojumus. Lai nodrošinātu saderību ar lielāko daļu lietojumprogrammu, starptautiskos domēna vārdus DNS reģistrā pārvērta ierastajā ASCII formā. Domēna vārdu “internacionalizācija” ir tehnisks risinājums, kas, izmantojot punycode algoritmu, pārveido, unicode virkni par ASCII virkni un otrādi. DNS reģistrā faktiski tiek reģistrēts domēna vārds, kas izskatās kā šķietami nesakarīga simbolu virkne. Pārveidoto vārdu dēvē par ACE (ASCII Compatible Encoding) domēna vārdu un to var atpazīt pēc prefiksa “xn–“. Ir divu veidu IDN: otrā līmeņa IDN (dēvēti arī par hibrīda IDN), kuru nosaukumā tiek izmantoti specifiski ne-ASCII simboli, taču augstākā līmeņa domēns ir tradicionāls, piemēram, 例如 .com vai dæmi.eu. augstākā līmeņa IDN (vai pilnie IDN), kur abos līmeņos gan vārdā, gan pašā domēnā tiek izmantoti specifiski simboli, piemēram, пример.рф. Jau kopš 2000. gada ir pieejami otrā līmeņa IDN. Pirmie valstu kodu domēni (ccTLD), kuri ieviesa otrā līmeņa IDN reģistrāciju, bija no Āzijas un Klusā okeāna reģiona. Savukārt Eiropa sāka piedāvāt šādu iespēju tikai 2004. un 2005. gadā. Pašlaik lielākais otrā līmeņa IDN skaits reģistrēts .com domēnā (1,1 miljoni reģistrāciju), kam seko Vjetnamas domēns .vn, kurā starptautiskos domēnus reģistrē bezmaksas. Izmantojot jauno gTLD programmu, 2009. gadā ICANN ieviesa arī augstākā līmeņa starptautiskos domēna vārdus. Kopš tā laika domēna vārdi visos līmeņos var ietvert ne latīņu alfabēta rakstzīmju kopas, piemēram, http://例子.测试/首šš vai http://пример.испытание. Tas īpaši noder tiem lietotājiem, kuri nepārzina angļu valodu un neorientējās latīņu alfabētā. Līdz ar to šāds risinājums padara interneta lietošanu daudz vienkāršāku un intuitīvāku. Jau 2010. gada martā tika ieviesti pirmie ccTLD augstākā līmeņa IDN: Krievija (.рф), Ēģipte (صر.), Saūda Arābija (السعودية.) un Apvienotie Arābu Emirāti (امارات.). 2012. gadā programmai pieteicās vēl 116 jaunie vispārējie augstākā līmeņa (gTLD) IDN, no kuriem 73 bija ķīniešu valodā. Lielākais IDN pieteicējs bija uzņēmums “Zodiac”, kurš izrādīja interesi par 15 ķīniešu domēniem, .com reģistrs “Verisign”, kurš pieteica 12 .com un .net tulkojumus vai atvasinājumus svešvalodās. Arābu un japāņu valodas ierindojās otrajā vietā pēc pieteikumu skaita. Lai gan lielākais skaits augstākā līmeņa IDN reģistrāciju pieder Krievijas Federācijas .рф domēnam, taču visstraujāk augošākie ir .中国 (Ķīna). «Kas ir IDN jeb starptautiskie domēna vārdi?». Skatīts: 19.05.2020. «Kas tie tādi - starptautiskie domēna vārdi (IDN)?». Skatīts: 19.05.2020.