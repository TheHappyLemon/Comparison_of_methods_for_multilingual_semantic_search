Speleogrifvēži (latīņu: Spelaeogriphacea) ir augstāko vēžu perakarīdu virskārtas kārta. Galva saaug tikai ar vienu priekšējo krūšu segmentu, un to sedz īss karapakss ar uz priekšu vērstu īsu trīsstūrveida rostrumu. Zem karapaksa sānu malām, līdzīgi kā kumacejvēžiem un tanaīdvēžiem, izvietojas elpošanas dobumi. Lieli karošveidīgi žokļkāju epipodīti darbojas līdzīgi, kā kumacejvēžiem un tanaīdvēžiem, veidojot ūdens plūsmu, kas plūst gar acu kātiņiem. Acis ir zaudējušas fasetes un pigmentu. Septiņi krūšu kāju pāri ir apmēram līdzīgi un pilda ejkāju funkciju. Tiem visiem, izņemot beidzamo kāju pāri, ir eksopodīti, bet mātītēm uz pieciem priekšējiem kāju pāriem ir oostegīti, kas veido marsūpiju. Uz pirmajiem četriem abdomena segmentiem ir divzarainas peldkājas (vēderkājas). To neposmotie zari gar malam ir klāti ar sariņiem, un, spriežot pēc to uzbūves, vēzīši varēja gan rāpot, gan peldēt. Piektais vēdera segments ir bez ekstremitātēm, bet sestajam ir uz aizmuguri vērsti divzaraini uropodi. Telsons ir ovāls un īss. Divas sugas Spelaeogriphus lepiops un Potiicoara brasiliensis ir sastopamas Dienvidāfrikas un Brazīlijas pazemes ūdeņos, alās. Bet abas Mangkurtu ģints sugas mīt tikai Rietumaustrālijas ūdens horizontos. Šāda plaša izplatība triju kontinentu ietvaros, kas kādreiz veidoja Gondvanas paleokontinentu, liecina par šīs grupas senumu. Fosilā suga Acadiocaris novascotica nāk no Kanādas apakšējā karbona nogulumiem, un liecina ka sākotnēji speleogrifvēži dzīvoja Laurāzijas jūrās, bet ar laiku migrēja uz Gondvanu un pārcēlās no jūrām uz saldūdens baseiniem. Par mūsdienu speleogrifvēžu dzīvesveidu ir maz ziņu. Tie neizaug garāki par 1 centimetru, un, domājams, barojas ar detrītu. Kārtā ir 1 recenta dzimta ar 3 ģintīm un 4 sugām. Papildus šajā pašā dzimtā ir viena izmirusi ģints un suga no juras perioda, kā arī vēl viena izmirusi paleozoja dzimta ar vienu sugu no karbona perioda. Spelaeogriphacea Gordon, 1957 † Acadiocarididae Schram, 1974 † Acadiocaris Brooks 1962 † Acadiocaris novascotica (Copeland) 1957 Spelaeogriphidae Gordon, 1958 † Liaoningogriphus Shen et al., 2014 † Liaoningogriphus quadripartitus Shen et al., 2014 Mangkurtu Poore & Humphreys, 1998 Mangkurtu kutjarra Poore & Humphreys, 2003 Mangkurtu mityula Poore & Humphreys, 1998 Potiicoara Pires, 1987 Potiicoara brasiliensis Pires, 1987 Spelaeogriphus Gordon, 1958 Spelaeogriphus lepidops Gordon, 1958 Liaoningogriphus quadripartitus Shen Yan-bin & Taylor, (†) — izmirušu organismu grupa. World Register of Marine Species.