Josefs Jandačs (čehu: Josef Jandač; dzimis 1968. gada 12. novembrī Berounā) ir čehu hokeja treneris un bijušais hokejists. Spēlēt hokeju sācis dzimtās pilsētas Berounas klubā TJ Lokomotiva. 14 gadu vecumā pārgāja uz HC Kladno jauniešu komandu. Tomēr pēc trīs gadiem atgriezās Berounā. 1985. gadā debitēja kluba pieaugušo komandā. 1993. gadā, kad komanda iekļuva Čehijas 1. līgā, ģimenes apstākļu un veselības problēmu dēļ beidza spēlētāja karjeru . 1994. gadā kļuva par Dienvidkorejas kluba Seulas "Seoktop" treneri. Vēlāk strādājis ar Berounas "Medvědi", HK Kralupy nad Vltavou un Prāgas "Slavia" jauniešu komandu, kā arī uz neilgu laiku atkal atgriezās Dienvidkorejā. No 2001. līdz 2003. gadam bija Liberecas "Bílí Tygři" galvenais treneris, bet no 2004. līdz 2008. gadam strādājis klubā HC České Budějovice. No 2008. līdz 2010. gadam bija Vladimīra Rūžičkas asistents Čehijas izlasē. 2010.—2011. gada sezonā strādāja kā HC Pardubice galvenais treneris, bet 2011.—2012. gada sezonu aizvadīja Prāgas "Sparta". Jandača vadībā komanda uzvarēja regulārajā čempionātā, bet izslēgšanas spēlēs aizkļuva līdz ceturtdaļfinālam. Pirms 2012.—2013. gada sezonas, kļuva par KHL kluba Prāgas "Lev" galveno treneri, stājoties amatā vienlaicīgi ar ģenerālmenedžeri Normundu Sējēju. Tomēr pēc vairākiem neapmierinošiem rezultātiem 2012. gada 27. oktobrī tika atbrīvots no amata. Drīz pēc tam Jandačs atgriezās Prāgas "Sparta". 2013.—2014. gada sezonā viņa vadībā komanda izcīnīja bronzas medaļas Čehijas Ekstralīgā, bet 2015.—2016. gada sezonā iekļuva finālā, kur ar 2:4 sērijā piekāpās Liberecas "Bílí Tygři". 2015. gadā atkal pievienojās Čehijas izlases treneru korpusam, kļūstot par Vladimīra Vūjteka asistentu. 2016. gada janvārī tika apstiprināts, ka, Vūjtekam amatu atstājot, Jandačs kļūs par Čehijas izlases galveno treneri pēc 2016. gada Pasaules čempionāta. Pirmais nozīmīgais turnīrs kā izlases galvenajam trenerim Jandačam bija 2016. gada Pasaules kausa izcīņa. Tajā Čehijas izlase ieņēma 3. vietu grupā un pusfinālā neiekļuva. Jandačs izlasi vadīja līdz 2018. gadam, tā arī nespējot ar komandu izcīnīt godalgas. «Apstiprināta Sējēja pārcelšanās uz Prāgas “Lev” komandu». Latvijas Avīze. 2012. gada 23. aprīlī. Skatīts: 2017. gada 17. maijā. «Sējējs un "Lev" atvadās no galvenā trenera». sportacentrs.com. 2012. gada 27. oktobrī. Skatīts: 2017. gada 17. maijā. «Vůjtek po sezoně skončí u reprezentace, vystřídá ho sparťan Jandač» (čehu). hokej.idnes.cz. 2016. gada 14. janvārī. Skatīts: 2017. gada 17. maijā. «Arī Čehija nosaukusi galīgo sastāvu Pasaules kausa turnīram». sportacentrs.com. 2016. gada 27. aprīlī. Skatīts: 2017. gada 17. maijā. Eliteprospects trenera profils (angliski)