Džervisa līča teritorija (angļu: Jervis Bay Territory) ir Austrālijas iekšēja federālā teritorija. Atrodas Tasmana jūras krastā; no sauszemes to no visām pusēm iekļauj Jaundienvidvelsa. Teritorija mazapdzīvota, vienīgās apdzīvotās vietas ir Džervisbejas (189 iedzīvotāji) un Rekbejas (152) ciemi. Teritorijas rietumos atrodas Jūras spēku koledža un lidlauks. Teritorija izveidota 1915. gadā lai formāli dotu piekļuvi jūrai Austrālijas galvaspilsētas teritorijai, kas ir eksklāvs Jaundienvidvelsā 130 km no Džervisa līča. Sākotnēji bija paredzēts izbūvēt tiešu dzelzceļa satiksmi starp Kanberu un piekrasti, bet tas netika īstenots. Teritoriju pārvalda valsts Infrastruktūras, transporta un reģionālās attīstības departaments, bet Austrālijas senātā tā pārstāvēta kā daļa no galvaspilsētas federālās teritorijas. Džervisa līča teritorija aizņem pussalu starp Džervisa līci (Jervis Bay) ziemeļos un Reka līci (Wreck Bay) dienvidos, kā arī zemes strēli starp jūru un Sentdžordža baseinu. Daļa teritorijas ietilpst Boderi nacionālajā parkā. Vikikrātuvē par šo tēmu ir pieejami multivides faili. Skatīt: Džervisa līča teritorija.