Poisk jeb MIM-2 ir Starptautiskās kosmosa stacijas Krievijas segmenta modulis. To palaida 2009. gada 10. novembrī. Stacijā to nogādāja ar Progress M-MIM2 (modificēts kravas kuģis Progress M). Moduļa sākotnējais nosaukums bija Malij issļedovateļskij moduļ-2 jeb MIM-2 (Малый исследовательский модуль-2, "Mazais pētniecības modulis-2"). 2009. gada 21. oktobrī tas ieguva nosaukumu "Poisk" (Поиск, "meklējums"). Poisk ir daudzfunkcionals modulis, kas atrodas pie Zvezda moduļa augšējā porta. Tas paredzēts kā vieta, kur pieslēgties kosmosa kuģiem Sojuz un Progress. MIM-2 kalpos arī kā slūžu kamera, kosmonautiem izejot atklātā kosmosā. Modulī ir trīs kubikmetri telpas, kurā var izvietot kravas un zinātniskās iekārtas ar kopējo masu 870 kg. MIM-2 tika izveidots, par pamatu ņemot "Saslēgšanās nodalījumu-2" (Стыковочный отсек-2, СО-2). Tas ir līdzīgs Pirs modulim. Sākotnēji bija paredzēts, ka Pirs (SO-1) kalpos aptuveni piecus gadus, un tad to nomainīs ar SO-2. Vēlāk nolēma Pirs moduli paturēt. Projektējot staciju, bija paredzēts šāds MIM-2 pievienošanas scenārijs. Vispirms transportkuģis Progress M-MIM2 pieslēgtos pie Pirs moduļa automātiska režīmā. Pēc tam stacijas manipulators Canadarm2, kas atrastos atbalsta punktā uz Zarja moduļa, transportkuģi ar MIM-2 atvienotu no Pirs un pārvietotu uz Zarja moduļa augšējo pieslēgvietu. Roskosmos un NASA tomēr nespēja vienoties par šādu scenāriju finansiālu nesaskaņu dēļ, tādēļ MIM-2 pievienošanu Krievijas pusei nācās plānot bez manipulatora izmantošanas. Tā kā Zarja moduļa augšējā pieslēgvieta nebija apgādāta ar tuvošanās sistēmas Kurs antenām, tas bija jāuzstāda krievu kosmonautiem iziešanu kosmosā laikā. Progress M-MIM2 ar Pioisk moduli palaišana notika 2009. gada 10. novembrī 14:22:04 UTC ar nesējraķeti Sojuz-U. 12. novembrī 15:41:43 UTC Progress M-MIM2 pieslēdzās pie SKS Zvezda moduļa augšējā porta. Operācija notika automātiskā režīmā. 2009. gada 8. decembrī 00:16 UTC no Poisk tika atvienots Progress M-MIM2 iekārtu agregātu nodalījums, kas pēc tam iegāja atmosfēras blīvajos slāņos un sadega. «Новый российский модуль МКС назвали "Поиском"» (krieviski). Лента.ру. 2009-10-21. Progress M-MIM2 Pirs modulis Rassvet modulis (MIM-1)