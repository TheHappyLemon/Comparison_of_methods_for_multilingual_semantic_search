Šārlota Remplinga (angļu: Charlotte Rampling; dzimusi 1946. gada 5. februārī Eseksā) ir angļu aktrise. Šārlotas Remplingas tēvs Godfrijs Remplings bija vieglatlēts, 1936. gada olimpisko spēļu čempions 4×400 metru stafetē, bet māte Izabella Anne — gleznotāja. Nākamā aktrise bērnību pavadījusi Gibraltārā, Francijā, Spānijā un Anglijā, izglītību guvusi Anglijā un Francijā. Sākotnēji strādājusi par modeli, pirmo reizi kino filmējusies 1965. gadā. Kļuvusi pazīstama pēc lomām Lukīno Viskonti filmā "Dievu bojāeja" (La caduta degli dei, 1969) un Lilianas Kavāni filmā "Nakts portjē" (Il portiere di notte, 1974). Filmējusies vairākos desmitos filmu, no kurām daudzas izpelnījušās atzinību. 2016. gadā tika nominēta Amerikas Kinoakadēmijas balvai par galveno lomu filmā "45 gadi" (2015) kategorijā "Labākā aktrise galvenajā lomā". Par šo lomu Remplinga ieguva Berlīnes starptautiskā kinofestivāla balvu "Sudraba lācis" kā labākā aktrise, kā arī Eiropas Kino balvu. Atveidojusi lomas arī tādās filmās kā Georgy Girl (1966), Vanishing Point (1971), Zardoz (1974), "Zvaigžņu atmiņas" (Stardust Memories, 1980), "Spriedums" (1982), "Eņģeļa sirds" (1987), "Hercogiene" (2008), "Neatlaid mani" (2010), "Melanholija" (2011), "Assassin's Creed: Slepkavas kodekss" (Assassin's Creed, 2016), "Sarkanais zvirbulis" (2018), "Apmātība" (Benedetta, 2021) un "Kāpa" (2021). Vairākkārt sadarbojusies ar režisoru Fransuā Ozonu, piedaloties viņa filmās "Zem smiltīm" (2000), "Baseins" (Swimming Pool, 2003), "Jauna un skaista" (Jeune & Jolie, 2013) un "Viss noritēja labi" (2021). No 1978. līdz 1998. gadam bija precējusies ar franču mūziķi Žanu Mišelu Žāru. Vikikrātuvē par šo tēmu ir pieejami multivides faili. Skatīt: Šārlota Remplinga. Šārlotas Remplingas mājaslapa charlotterampling.net IMDb profils (angliski) AllMovie profils (angliski)