Bejonse Žizele Noulza-Kārtere (Beyoncé Giselle Knowles-Carter; dzimusi 1981. gada 4. septembrī Hjūstonā, ASV) ir amerikāņu dziedātāja, komponiste, dejotāja un aktrise. Bejonses vārds ir dots par godu vecmāmiņai — Agnezei Bejinsei (Agnéz Beyincé). Bejonses tēvs Metjū un māte Tina ir afroamerikāņu izcelsmes. Tina nāca no frančvalodīgas Luiziānas kreolu ģimenes. Viņa pēc profesijas ir stiliste un kopā ar Bejonsi vēlāk nodibināja modes līniju — House of Deréon. Bejonse 7 gadu vecumā sāka apmeklēt dejošanas skolu un bija baznīcas kora soliste. Viņas dejošanas skolotājs Bejonsi ļoti atbalstīja un virzīja viņu piedalīties dažādos konkursos. Bērnībā viņa tādējādi uzvarēja vairāk nekā 30 vietējos dziedāšanas un dejošanas konkursos. Kopā ar savu labāko draudzeni Lataviju Robersoni viņa izveidoja grupu "Girl's Tyme" un kopā ar Kelliju Roulendu un Letoju Laketi piedalījās talantu šovā Star Search, taču no konkursa izstājās un neguva nekādus panākumus. Pēc šīs neveiksmes meiteņu kvarteta nosaukums tika mainīts uz "Destiny's Child". Bejonses tēvs Metjū, kurš iepriekš bija strādājis uzņēmumā Xerox, izlēma atbalstīt jauno grupu un kļuva par viņu menedžeri. Metjū darba maiņa Bejonses ģimenei nesa nopietnas pārmaiņas, jo ģimenes budžets samazinājās uz pusi. 1996. gadā grupa parakstīja līgumu ar ierakstu kompāniju Columbia, kas pavēra jaunas iespējas. Pamatraksts: Destiny's Child Grupa "Destiny's Child" kļuva populāra 1998. gadā, kad dziesma "No, No, No Part 2" iekļuva Billboard Top 10. Pēc tam, kad grupu pameta Latavija Robersone un Letoja Lakete, "Destiny's Child" turpināja pastāvēt kā trio un kļuva par vienu no panākumiem bagātākajām ritmblūza/popmūzikas grupām 21. gadsimta pirmajā piecgadē, četrām dziesmām iegūstot pirmo vietu Billboard Hot 100, vairākām citām iekļūstot mūzikas topu desmitniekā un diviem albumiem — "Destiny's Child" un "Survivor" — iegūstot albumu topa pirmo vietu. 2001. gadā Noulza ieguva apbalvojumu "Gada labākais dziesmas autors", ko piešķir Amerikas komponistu, autoru un izdevēju biedrība (American Society of Composers, Authors, and Publishers), popmūzikas kategorijā. Viņa ir pirmā afroamerikāņu un otrā sieviete vispār, kam šī balva ir piešķirta. Grupas "Destiny's Child" darbība beidzās 2005. gadā, pēc pasaules turnejas, un, lai arī dalībnieces nāca klajā ar paziņojumu, ka vairāk jaunus albumus viņas neveidos, 2006. gada 19. februārī "Destiny's Child" uzstājās NBA Visu zvaigžņu spēles laikā, kur Bejonse uzsvēra, ka viņa, Kellija Roulenda un Mišela Viljamsa ir labas draudzenes un turpinās dziedāt un, iespējams, arī uzstāties kopā. Solo karjeru Bejonse Noulza aizsāka 2002. gada rudenī, iedziedot dziesmu "'03 Bonnie & Clyde" kopā ar reperi Jay-Z, savukārt 2003. gada pavasarī tika iedziedāta dziesma "The Closer I Get to You" duetā ar Luteru Vandrosu (Luther Vandross). 2003. gadā tika izdots Bejonses pirmais solo albums ar nosaukumu "Dangerously in Love", kas jau pirmajā nedēļā ieņēma Billboard 200 mūzikas topa pirmo vietu ar 317 000 pārdotām kopijām. Albums, kurā tika iekļauti vēlāk ļoti populārie singli "Crazy in love", "Baby Boy" un "Naughty Girl", ir ticis pārdots 9 miljonos eksemplāru visā pasaulē. Kad Bejonses singls un albums vienlaikus ieņēma pirmo vietu ASV un Lielbritānijā, viņa kļuva par pirmo mūzikas izpildītāju, kam tas izdevies pēc 1983. gada, kad to izdarīja grupa Men at Work. Singls "Baby Boy", ko Bejonse izpildīja kopā ar Šonu Polu, 2003. gada otrajā pusē iekaroja pasaules topus. Šī dziesma kļuva par vienu no lielākajiem 2003. gada hitiem, noturoties topu virsotnēs 9 nedēļas. 2004. gada Gremī Balvas ceremonijā (Grammy Awards ceremony) Noulza par darbību kā solo darbību ieguva 5 balvas, kas ir atkārtots rekords. Tas līdz šim ir izdevies vēl tikai 3 citām sievietēm: Lorinai Hilai (1999), Ališai Kīsai (2002) un Norai Džonsai (2003). Otrajam Bejonses albumam "B-day", kas iznāca 2006. gada septembrī, izdevās pārspēt pirmā albuma panākumus, jo pirmajā nedēļā ASV vien tika pārdoti vairāk nekā 541 000 eksemplāri. Albumā iekļauti arī vairāki panākumiem bagāti singli — "Deja Vu" (duets kopā ar Jay-Z), "Ring the alarm" un "Irreplaceable. Dziesma "Irreplaceable" ātri iekaroja ASV un pasaules topus un tai izdevās noturēties Billboard Hot 100 pirmajā vietā 10 nedēļas pēc kārtas. 2006. gada decembrī šai dziesmai tika izveidota arī versija spāņu valodā — "Imprescindible". Savu trešo studijas albumu I Am... Sasha Fierce Noulza izlaida 2008. gada 18. novembrī. Noulza apgalvo, ka vārds Sasha Fierce ir personas vārds, kuru viņa pieņem, kad uzstājas uz skatuves. Pirms albuma publicēšanas tika izdoti arī divi singli: "If I Were a Boy" un "Single Ladies (Put a Ring on It)". Dziesmai "If I Were a Boy" izdevās sasniegt vairāku pasaules mūzikas topu pirmās vietas, pārsvarā Eiropā, taču dziesma "Single Ladies (Put a Ring on It)" uzkāpa arī Billboard Hot 100 topa virsotnē, kur tā noturējās piecas nepārtrauktas nedēļas, kļūstot par piekto Noulzas pirmās vietas singlu ASV. Albuma dziesma Halo sasniedza topa Hot 10 piekto vietu, kļūstot par Noulzas divpadsmito Top 10 singlu viņas solomākslinieces karjerā. Tas padarīja viņu arī par šajā dekādē visbiežāk mūzikas topa Hot 100 desmitniekā iekļuvošo sieviešu izpildītāju. Viņas dziesmas šajā dekādē arī visvairāk ir pabijušas topa virsotnē — 36 nedēļas. 2008. gada 4. aprīlī Noulza apprecējās ar reperi un producentu Jay-Z jeb Šonu Koriju Kārteru, kļūstot par Noulzu-Kārteri. Pāris jau iepriekš bija sadarbojies muzikāli. 2012. gada 7. janvārī viņiem piedzima meita Blū Aivija Kārtere, un 2017. gada 13. jūnijā viņai piedzima dvīņi — meita Rumi un dēls Sirs. 2018. gadā abu duets izdeva albumu ar The Carters nosaukumu. Studijas albumi Dangerously in Love (2003) B'Day (2006) I Am... Sasha Fierce (2008) 4 (2011) Lemonade (2016) Video izdevumi Live at Wembley (2004) BET Presents Beyoncé (2006) Beyoncé The Ultimate Performer (2006) B'Day Anthology Video Album (2007) The Beyoncé Experience Live (2007) I Am... Yours: An Intimate Performance at Wynn Las Vegas (2009) 1 Tikai radio 2 Tikai ASV 3 Tikai Apvienotajā Karalistē 4 Nebija Oficiāls singls vai singls tika atcelts 2003 : Sexuality 2003 : Have Your Way (ar Kelliju Roulendu) 2003 : I Can't Take No More 2003 : In My Mind 2003 : Hey Goldmember 2003 : Me, Myself And I (Remix) (ar Ghostface Killah) 2003 : Summertime (Remix) (ar Ghostface Killah) 2000 : I Got That (Amil ar Beyoncé) 2003 : Bonnie and Clyde (Jay-Z ar Beyoncé) 2003 : Keep Givin' Your Love To Me (soundtrack filmai Bad Boys II) 2004 : Fighting Temptations (ar Misī Eliotu, MC Lyte & Free) 2006 : Woman Like Me (soundtrack filmai Rozā Pantera) 2007 : Hollywood (Jay-Z ar Beyoncé) Guy Adams. «Beyoncé: Born to be a star». The Independent (London : Independent Print Limited), 2010. gada 6. februāris. Arhivēts no oriģināla, laiks: 2018. gada 17. jūnijā. Skatīts: 2011. gada 9. janvāris. Jennifer Vineyard. «Beyoncé Releases Two Tracks From I Am ..., Inspired By Jay-Z And Etta James». MTV.com, 2008. gada 8. oktobris. Skatīts: 2008. gada 8. oktobris. Tom Horan. «Beyoncé: dream girl». The Telegraph (London), 2008. gada 11. augusts. Arhivēts no oriģināla, laiks: 2020. gada 31. maijā. Skatīts: 2010. gada 31. marts. «New Beyoncé Album Set for Release on Tuesday, November 18». Skatīts: 2008. gada 9. septembris. Jonathan Cohen. «New Beyoncé Album Arriving In November». Billboard. Arhivēts no oriģināla, laiks: 2008. gada 2. novembrī. Skatīts: 2008. gada 9. septembris. «Chart Beat: Depeche Mode, Pet Shop Boys, Oak Ridge Boys, Hannah Montana». 2009. gada 30. aprīlis. Arhivēts no oriģināla, laiks: 2009. gada 4. maijā. Skatīts: 2010. gada 9. jūnijā. «Flo Rida Has Sweet Week On Billboard Hot 100». 2009. gada 30. aprīlis. Arhivēts no oriģināla, laiks: 2010. gada 7. janvārī. Skatīts: 2010. gada 9. jūnijā. Mariah, Beyonce, Miley And More On Cancer Benefit Single — THINK MTV Vikikrātuvē par šo tēmu ir pieejami multivides faili. Skatīt: Bejonse Noulza. Oficiālā tīmekļa vietne IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)