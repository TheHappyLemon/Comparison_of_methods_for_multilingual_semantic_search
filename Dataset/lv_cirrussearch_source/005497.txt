Puštu (پښتو) ir indoeiropiešu saimes indoirāņu atzara valoda. Šajā valodā galvenokārt sarunājas puštuni, kas dzīvo Afganistānā un Pakistānā. 1936. gadā puštu kļuva par Afganistānas valsts valodu. Tā ir dzimtā valoda aptuveni 40—55% Afganistānas iedzīvotāju, savukārt Pakistānā puštu valodu prot aptuveni 15% iedzīvotāju. Šajā valodā sarunājas arī ievērojamas puštu mazākumtautības Irānā, Tadžikistānā, Apvienotajos Arābu Emirātos, Indijā, Saūda Arābijā un Apvienotajā Karalistē. Valodai ir trīs galvenie dialekti: ziemeļu puštu, centrālais puštu un dienvidu puštu. Savstarpēja saprašanās starp centrālo un "ārējo" dialektu runātājiem ir apgrūtināta. Centrālajos dialektos runā līdz pat 15 % no visiem puštu valodā runājošajiem. Precīzs valodas pratēju skaits nav zināms. Dažādos avotos ir minēts no 40 miljoniem līdz 60 miljoniem puštu pratēju. Dažos avotos ir minēts, ka puštu ir ziemeļaustrumirāņu valoda «Pashto (پښتو)». Omniglot. Skatīts: 2010-12-13.