Veine Kokinens (somu: Väinö Kokkinen; dzimis 1899. gada 25. novembrī, miris 1967. gada 27. augustā) bija somu grieķu-romiešu stila cīkstonis, 1928. un 1932. gada vasaras olimpisko spēļu čempions, Eiropas čempionātu medaļnieks. Pēc profesijas viņš bija kalējs. Viņš piedalījās Somijas pilsoņu karā, cīnījās sarkano pusē, tika notiesāts uz 3 gadiem cietumā, bet sods drīz tika atcelts. 1921. gadā viņš pārcēlās uz Helsinkiem, kur sāka strādāt par automašīnas vadītāju un nodarboties ar cīņas sportu klubā Helsingin Jyry. 1922. gadā viņš kļuva par otro Somijas Strādnieku federācijas čempionātā, 1923. gadā uzvarēja šajā čempionātā un devās uz pirmo starptautisko turnīru Rīgā, kur arī kļuva par uzvarētāju. 1925. gadā palika otrais Eiropas čempionātā, 1926. gadā uzvarēja Somijas čempionātā. 1928. gada vasaras olimpiskajās spēlēs Amsterdamā viņš cīnījās svara kategorijā līdz 75 kilogramiem (vidējais svars). Cīņa ilga 20 minūtes, un, ja uzvarētāju šajā laikā neizdevās noskaidrot, tika nozīmēta papildu 6 minūšu cīņa parterā. Turnīrs notika pēc sistēmas ar izslēgšanu no cīņas par čempiona titulu pēc divām neveiksmēm. Kategorijā startēja 17 sportisti. Veine Kokinens turnīru aizvadīja veiksmīgi, uzvarot visās cīņās, viņš izcīnīja čempiona titulu. 1930. gadā beidzot izcīnīja zeltu Eiropas čempionātā. 1932. gada vasaras olimpiskajās spēlēs Losandželosā viņš cīnījās kategorijā līdz 79 kilogramiem (vidējais svars); par titulu cīnījās tikai 4 sportisti. Cīņu tiesāja trīs tiesneši, par tīru (plecu) uzvaru netika piešķirti soda punkti, par uzvaru ar tiesnešu lēmumu tika piešķirts 1 soda punkts, zaudējums tika sodīts ar 3 soda punktiem. Ja soda punktu summa sasniedza vai pārsniedza piecus punktus, cīkstonis turpmākajās cīņās par zeltu medaļu vairs nepiedalījās. Veine Kokinens arī šo turnīru aizvadīja veiksmīgi, uzvarot visas trīs cīņas, viņš atkārtoti izcīnīja čempiona titulu. 1936. gada vasaras olimpiskajās spēlēs Berlīnē viņš cīnījās kategorijā līdz 79 kilogramiem (vidējais svars); par čempiona titulu sacentās 15 cīkstoņi. Turnīrs tika aizvadīts pēc iepriekšējiem noteikumiem, krājot soda punktus. Uzkrājis 6 soda punktus, viņš turnīru beidza, paliekot ceturtajā vietā. Pēc Berlīnes olimpiskajām spēlēm viņš pameta sportu un kļuva par veiksmīgu uzņēmēju apģērbu un viesnīcu biznesa jomā. «Helsingin Jyry». Arhivēts no oriģināla, laiks: 2012-06-28. Skatīts: 2021-08-27. «Wrestling at the 1928 Amsterdam Summer Games: Men's Middleweight, Greco-Roman | Olympics at Sports-Reference.com». Arhivēts no oriģināla, laiks: 2013-09-30. Skatīts: 2021-08-27. «Wrestling at the 1936 Berlin Summer Games: Men's Middleweight, Greco-Roman | Olympics at Sports-Reference.com». Arhivēts no oriģināla, laiks: 2012-11-13. Skatīts: 2021-09-03. «Väinö Kokkinen Bio, Stats, and Results | Olympics at Sports-Reference.com». Arhivēts no oriģināla, laiks: 2009-10-22. Skatīts: 2021-09-03. Vikikrātuvē par šo tēmu ir pieejami multivides faili. Skatīt: Veine Kokinens. Olympedia profils (angliski) FILA profils (angliski)