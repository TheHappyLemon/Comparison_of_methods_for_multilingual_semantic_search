Juris Cibulis (latgaliešu: Jurs Cybuļs; dzimis 1951. gada 6. decembrī), arī Juris Cibuļs, ir latviešu letonists, žurnālists un tulkotājs. Dzimis 1951. gada 6. decembrī Rekavas ciemā, Abrenes rajonā (pašlaik — Balvu novads) kolhoznieku ģimenē. Izglītību ieguvis Balvu rajona Ērgļu pamatskolā (1959—1963), Rekavas vidusskolā (1963—1970). 1975. gadā absolvējis Latvijas Valsts universitātes Svešvalodu fakultātes Angļu valodas un literatūras nodaļu, ieguvis filologa, angļu valodas un literatūras pasniedzēja kvalifikāciju. No 1984. līdz 1987. gadam studējis Latvijas Valsts universitātes aspirantūrā (pedagoģijas vēsture un teorija). No 1975. līdz 1989. gadam strādājis par angļu valodas skolotāju Balvu rajona Tilžas vidusskolā un Tilžas internātskolā. No 1985. līdz 1990. gadam bijis laikraksta "Skolotāju Avīze" pastāvīgais korespondents. No 1989. līdz 1990. gadam bijis Latvijas Tautas frontes Balvu rajona nodaļas atbrīvotais priekšsēdētājs, no 1989. līdz 1992. gadam — Balvu rajona Tautas deputātu padomes deputāts. 1990. gadā tika ievēlēts Latvijas Augstākajā Padomē. No 1994. līdz 2005. gadam bijis Latvijas Naturalizācijas pārvaldes Ārējo sakaru un preses daļas darbinieks. Pēc tam sācis strādāt Tulkošanas un terminoloģijas centrā, sākumā bijis redaktors Eiropas Savienības un citu starptautisko tiesību aktu tulkošanas nodaļā, kopš 2009. gada — ar NATO darbību saistītu tiesību aktu tulkošanas nodaļā. 1995. gadā ticis uzņemts Pasaules verbālās agresijas biedrībā Maledicta un biedrībā Amici Linguarum ("Valodu draugi"). 2000. gadā saņēmis III šķiras Triju Zvaigžņu ordeni, ir ticis apbalvots arī ar 1991. gada barikāžu dalībnieka piemiņas zīmi. Vairākām mācību grāmatām ir autors vai līdzautors. Publicējis vairāk nekā 500 rakstu dažādos laikrakstos un krājumos dažādās valodās. Viņa tulkojumi (vairāk nekā 80) tikuši publicēti dažādos laikrakstos, grāmatās, brošūrās. Cibuļa krājumā ir vairāk nekā 8600 ābeču eksemplāru no 217 valstīm 1060 valodās. Šī kolekcija vairāk nekā 170 reižu ir izstādīta izstādēs gan Latvijā, gan ārzemēs. 2018. gadā, publiskojot Latvijas PSR VDK aģentu kartotēku, noskaidrojies, ka J. Cibuļs ir iekļauts tajā kā ziņotājs "Ingrid". Andrejs Bankavs, Ilga Jansone. Valodniecība Latvijā: fakti un biogrāfijas. LU Akadēmiskais apgāds, 2010. 117.—118. lpp. ISBN 978-9984-45-183-1. «JURIS CIBUĻS». Latvijaslaudis.lv. Arhivēts no oriģināla, laiks: 2016. gada 5. martā. Skatīts: 2014. gada 14. septembrī. «Nacionālajā bibliotēkā būs skatāma Jura Cibuļa ābeču kolekcijas izstāde». LNB.lv. Arhivēts no oriģināla, laiks: 2014. gada 10. novembrī. Skatīts: 2014. gada 14. septembrī. «World of Primers and ABC Books - About». Arhivēts no oriģināla, laiks: 2016. gada 4. aprīlī. Skatīts: 2018. gada 15. septembrī. Apzināti nevienu apmelojis neesmu. Intervija ar Juri Cibuļu par sadarbību ar VDK Delfi Tālavs Jundzis. 4. maijs: Rakstu, atmin̦u un dokumentu krājums par Neatkarības deklarāciju. Fonds "Latvijas Vēsture", 2000.