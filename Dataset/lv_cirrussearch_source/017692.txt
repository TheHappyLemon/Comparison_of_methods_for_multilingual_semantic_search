Baskunčaks (krievu: Баскунчак) ir liels sālsezers Krievijas teritorijā, Astrahaņas apgabalā, netālu no Kazahstānas robežas. Atrodas zem jūras līmeņa. Ezerā ietek Gorjkajas upīte un 25 avoti. Ezera ūdens sāļums ir ap 300 g/l un gultni klāj 10—18 m biezs sāls slānis, taču sāli saturošu nogulumu kopējais biezums šeit sasniedz 6 km. Sāls ieguves rezultātā vietām ezera gultnē līdz 8 m dziļi robi. Pavasarī un rudenī rapas (maksimāli sāļš ūdens) slāņa biezums sasniedz 1 m. Ezerā dzīvo tikai dažu sugu mikroorganismi, kas spēj izturēt šādu sāļuma pakāpi. Sāli ezerā iegūst jau kopš 8. gadsimta, kad netālu gāja Zīda ceļš. Pirmoreiz rakstītos avotos minēts 1627. gadā, kad minēts Krievijas ģeogrāfiskajā aprakstā kā vieta, kur "lauž sāli, kas dzidra kā ledus". Ezerā tiešām atrodama ārkārtīgi tīra sāls (99,8 % NaCl), to iegūst uzņēmums "Bassol'". Ieguves apjoms ir 1,5—5 miljoni tonnu gadā. Sāls izvešanai uzcelts Baskunčaka dzelzceļš. Jūlijā—augustā uz ezeru dodas tūristi, kas peldas rapā. Ezera dienvidu krastā paceļas Boļšojbogdo kalns — vienīgais dabiskais kalns Piekaspijas zemienē. Kalna pakāje ir ap 20 m zem jūras līmeņa, virsotne — ap 130 m virs jūras līmeņa. Kalna augstums gadā pieaug aptuveni par 1 mm, pateicoties tam, ka sāls slāņa lielais smagums lēnām izspiež to aizvien augstāk. Kalnā ir arī tukšumi un līdz 1,5 km garas alas (Lielā Baskunčaka ala). Kalna atsegumos bagātīgi atrodamas triasa faunas pārakmeņojumi. Vietējiem iedzīvotājiem kalmikiem šis kalns ir svēts. 1997. gadā nodibināts dabas rezervāts, kas ietver Baskunčaku un Boļšojbogdo kalnu. Vikikrātuvē par šo tēmu ir pieejami multivides faili. Skatīt: Baskunčaks. Encyclopædia Britannica raksts (angliski) Krievijas Lielās enciklopēdijas raksts (krieviski) Ezera un tā apkaimes apraksts, attēli (krieviski)