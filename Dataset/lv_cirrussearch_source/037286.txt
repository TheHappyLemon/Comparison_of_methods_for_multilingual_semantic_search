Aleksandrs Zaicevs (krievu: Александр Николаевич Зайцев; 1935. gada 15. jūnijs Vladivostoka — 1971. gada 31. oktobris Vladivostoka) bija Krievijas starptautiskais lielmeistars šahā (1967). Šahu iemācījies spēlēt četrpadsmit gadu vecumā. Pirmos panākumus šahā guvis 1953. gadā, kad uzvarējis Krievijas jauniešu šaha čempionātā. No 1962. līdz 1969. gadam četras reizes piedalījies PSRS šaha čempionātu finālos. Lielāko panākumu guvis 1968. gadā Alma-Atā, kad kopā ar Ļevu Polugajevski dalījis 1.-2. vietu, bet papildu mačā Vladimirā par čempiona nosaukumu piekāpies savam pretiniekam ar 2½:3½. 1967. gadā Sočos kopā ar Leonīdu Šamkoviču, Vladimiru Simaginu, Nikolaju Krogiusu un Borisu Spaski dalījis 1.-5. vietu Mihaila Čigorina memoriālā. Par panākumiem turnīros FIDE 1965. gadā Zaicevam piešķīrusi starptautiskā meistara (IM), bet 1967. gadā - starptautiskā lielmeistara (GM) nosaukumu. Beidzis Tālo Austrumu politehnisko institūtu Vladivostokā. Pēc izglītības bijis inženieris-elektriķis. 1971. gada augustā Polaņicazdroja piedalījies Akibas Rubinšteina memoriālā, kurā ierindojies 7. vietā. Divus mēnešus vēlāk neveiksmīgas pēdas operācijas rezultātā pāragri miris no komplikācijām. USSR Championship 1968/69 Memorial M.Chigorin Sochi 8-28.9.1967 «IX Memoriał Akiby Rubinsteina Polanica Zdrój 1971». Arhivēts no oriģināla, laiks: 2012. gada 22. jūlijā. Skatīts: 2017. gada 1. februārī. Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)