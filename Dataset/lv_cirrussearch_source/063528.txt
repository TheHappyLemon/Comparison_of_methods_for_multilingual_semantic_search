Neļķu aira (latīņu: Aira caryophyllea) ir augu suga graudzāļu dzimtā. Sugas dabiskais izplatības areāls ir Rietumeiropā, Centrāleiropā un Dienvideiropā, kā arī ziemeļrietumu Āfrikā. Ieviesusies citos kontinentos. Latvijā neļķu aira ir sastopama ļoti reti — 2001. gadā atrasta Rietumkurzemes piejūrā. Neļķu aira ir viengadīgs, 5—20 cm garš lakstaugs, kurš veido nelielu, skraju ceru. Stiebrs ir kails. Lapas īsas, sarveidīgas, līdz 0,2 cm platas, blīvāk stiebra apakšdaļā. Mēlīte īsa. Ziedkopa ir plaša un strupa, ap 2—5 cm gara un skara. Ziedu skara attiecībā pret stiebra garumu dažreiz izskatās neproporcionāli liela. Vārpiņām sārti violeta nokrāsa, tās apmēram kātiņa garumā vai īsākas. Vārpiņā 2 divdzimumu ziedi. Vārpiņas plēksnes smailas, mazliet garākas nekā vārpiņa pati. Ārējās zieda plēksnes akots lauzīts, diezgan īss (0,2—0,3 cm). Auglis — sīks grauds. Zied jūnijā. Vikikrātuvē par šo tēmu ir pieejami multivides faili. Skatīt: Neļķu aira. Encyclopædia of Life raksts (angliski) «neļķu aira - Aira caryophyllea L. - Augi - Latvijas daba». www.latvijasdaba.lv. Skatīts: 2022-09-11.