Roberto Agostino Meloni (itāļu: Roberto Agostino Meloni; dzimis 1977. gada 6. decembrī Ardarā, Sardīnijā, Itālijā) ir itāļu dziedātājs un pasākumu un televīzijas raidījumu vadītājs, kurš dzīvo un darbojas Latvijā. Divas reizes piedalījies Eirovīzijas dziesmu konkursā: 2007. gadā kā grupas "Bonaparti.lv" dalībnieks un 2008. gadā kā grupas "Pirates of the Sea" dalībnieks. Pazīstams arī kā pavārs televīzijā. Roberto Meloni dzimis 1977. gada 6. decembrī Itālijā, Ardaras pilsētā Sardīnijas salā. Piektais bērns ģimenē: viņam ir trīs māsas un brālis. Viņš mācījās skolā Ozieri pilsētā, ar izcilību beidzis Sasāri universitāti specialitātē "Svešvalodas un literatūra", pēc tam ieguva stipendiju un iespēju ceļot uz Rīgu, kur vēlāk arī palika. Ar mūziku sācis nodarboties no 4 gadu vecuma, piedalījies vairākos koncertos, tostarp arī 1995. gada Sanremo festivālā Una Voce. 2004. gadā piedalījās Latvijas realitātes šovā "Talantu fabrika", iekļūstot finālā un iegūstot popularitāti kā vienīgais ārzemju dalībnieks šajā šovā. Tā paša gada maijā viņš izveidoja duetu kopā ar Elizabeti Zagorsku, taču viņu pirmais albums Viva el Amor tika izlaists tikai pēc 4 gadiem, 2008. gada martā. 2011. gadā Meloni piedalījās vairākos koncertos Ukrainā. No 2011. gada augusta līdz oktobrim Meloni bija Sardīnijā, kur uzņēma divus videoklipus savām dziesmām The love is a tango un I love you lady, kas Latvijā kļuva populāras. Tajā pašā gadā viņam tika piešķirta Sardīnijas goda balva Navicello d'argento, ko piešķir Sardīnijas iedzīvotājiem par savas salas godināšanu. 2012. gadā viņš kopā ar dziedātāju Jenny M ierakstīja dziesmu "Paslēpes", izveidojot tai arī videoklipu. Piedalījies Lietuvas televīzijas šovā "Lietuvos balsas" (The Voice). 2007. gadā Roberto Meloni tenoru grupas "Bonaparti.lv" sastāvā devās uz Eirovīziju Somijā. Grupa izpildīja dziesmu "Questa Notte", kas ar 54 punktiem ieņēma 16. vietu. 2008. gadā Roberto atkal devās uz Eirovīziju, šoreiz kā grupas "Pirates of the Sea" dalībnieks, grupā piedalījās arī dejotāja Aleksandra Kurusova (TV šova "Dejo ar zvaigzni" uzvarētāja) un TV raidījumu vadītājs Jānis Vaišļa, grupa ar dziesmu "Wolves of the Sea" ieguva 83 punktus, ieņemot 12. vietu. Raidorganizācija BBC nosauca grupas dalībnieku kostīmus par konkursā visstilīgākajiem. Dziesma kļuva par hitu Dānijā un Vācijā. Tajā pašā gadā grupa "Pirates of the Sea" uzstājās Vitebskas festivālā Славянскі базар у Віцебску. 2009. gadā Roberto Meloni Eirovīzijā paziņoja balsošanas rezultātus no Latvijas. Meloni darbojas arī Latvijas teātrī: viņš, piemēram, tēlojis galvenās lomas mūziklos "Vestsaidas stāsts", "Nožēlojamie" un "Robinsons Kruzo". 2009. gada maijā Latvijā tika iestudēta komēdija "Kailie brieži" ar Roberto Meloni piedalīšanos. Roberto Meloni ieskaņojis roņa Stefano balsi animācijas filmas "Madagaskara 3" latviešu dublāžā. 2007. gadā Roberto piedalījās šovā "Dejo ar zvaigzni" (viņa partnere bija dejotāja Laura Kosīte), diemžēl iegūstot viszemāko vērtējumu, kā arī parādījās TV šovā "Sapņi piepildās". 2008. gadā kopā ar grupu "Pirates of the Sea" viņš piedalījās itāļu TV raidījumu vadītājas Rafaelas Karras šovā Carràmba! Che sorpresa Rafaella Carra Che Sorpresa. 2014. gadā piedalījies TV3 šovā "Izklausies redzēts" (pirmajā sezonā). No 2014. gada līdz 2022. gadam vadīja vairākus pavārraidījumus kanālā Rīga TV24. 2017. gadā, pēc vairākiem veiksmīgi aizvadītiem pavārraidījumiem kopā ar Latvijas slavenībām un populāriem cilvēkiem, izdevis grāmatu "Piedzīvojumi virtuvē ar Roberto. 100 slavenību receptes" 2018. gadā, pēc Latvijas valsts simtgadei veltītā televīzijas raidījuma "100 dienas, 100 receptes - no Latvijas Itālijai", izdevis arī grāmatu "Pa Latvijas novadiem ar Roberto. Receptes no visas Latvijas" Gadu vēlāk klajā nākusi arī Roberto trešā pavārgrāmata "Apkārt pasaulei ar Roberto. 51 cittautu recepte" Kā atzinis Roberto, viņa sapnis ir bijis iemācīties gatavot ēst. Ar televīzijas raidījuma starpniecību viņam izdevies šo sapni piepildīt. Izdotās grāmatas ir Roberto veltījums viņa mammai, kura dzīvo Sardīnijā. Roberto ir neprecējies, lai gan viņš vēlētos apprecēties ar latvieti, krievieti, ukrainieti vai itālieti. Papildus savai dzimtajai itāļu valodai viņš runā latviski, angliski un nedaudz krieviski, apgūst lietuviešu valodu. PREMIO “NAVICELLA D’ARGENTO 2011″ PER ROBERTO MELONI, IL SARDO DEL BALTICO[novecojusi saite] Veidne:Ref-it «Dženija Meja un Roberto spēlē «Paslēpes»». TVNET (latviešu). Skatīts: 2018-11-02. «Video: Roberto dzied lietuviski un saviļņo sieviešu sirdis». TVNET (latviešu). Skatīts: 2018-11-02. 2009 Latvia Votes YouTube «Kalendārs». www.kongresunams.lv. Skatīts: 2018-11-02. DELFI. «Jaunums Latvijas kino zālēs: 'Madagaskara 3'». DELFI (latviešu), 2012-06-15. Skatīts: 2018-11-02. «Māris Gulbis un Aija Edžiņa pamet šovu «Dejo ar zvaigzni»». TVNET (latviešu). Skatīts: 2018-11-02. Pirates of the Sea a Carramba che fortuna! YouTube https://www.apollo.lv/5995209/foto-roberto-meloni-izdevis-recepsu-gramatu Роберто Мелони: я в восторге от украинок. Они - огонь! (krieviski) Официальный сайт Роберто Мелони: Моя муза — это мама (krieviski)