Western Union ir ASV finanšu pakalpojumu uzņēmums. Tā galvenais birojs atrodas Denverā, Kolorādo. Uzņēmums ir dibināts 1851. gadā. Western Union ir viens no līderiem starptautisko naudas pārskaitījumu jomā, kas darbojas vairāk nekā 200 valstīs. Līdz pakalpojuma pārtraukšanai 2006. gadā tas bija pazīstamākais ASV telegrammu nosūtītājs. Western Union akcijas tiek kotētas Ņujorkas fondu biržā (kods WU). Lielākie kapitāldaļu turētāji (2021. gada decembrī): Blackrock Inc. (15,43 %), Vanguard Group, Inc. (10,61 %), Capital Research Global Investors (5,64 %), FMR, LLC (4,77 %), Independent Franchise Partners, LLP (4,70 %), American Mutual Fund Inc. (4,06 %). 1851. gadā Hairems Siblijs (Hiram Sibley) un citi investori Ročesterā dibināja uzņēmumu New York and Mississippi Valley Printing Telegraph Company, lai izveidotu lielu telegrāfa sistēmu ar unificētām un efektīvām operācijām. 1856. gadā tas apvienojās ar konkurenta Ezras Kornela (Ezra Cornell) uzņēmumu New York & Western Union Telegraph Company, jaunajam uzņēmumam dodot nosaukumu Western Union Telegraph Company. Western Union uzpirka mazos telegrāfa uzņēmumus, un 1860. gadā tā līnijas sniedzās no austrumu krasta līdz Misisipi upei un no Lielajiem ezeriem līdz Ohaio upei. 1861. gadā tika sasniegta Klifornija. 1865. gadā tika dibināts Krievijas-Amerikas telegrāfs, lai savienotu Ameriku ar Eiropu caur Aļasku un Sibīriju; šo projektu pārtrauca 1867. gadā. Uzņēmums ļoti strauju auga; tā kapitalizācija pieauga no 385 700 ASV dolāru (1858. gadā) līdz 41 miljonam (1876. gadā). 1865. gadā Western Union sāka akciju kotēšanu Ņujorkas fondu biržā. 1869. gadā Western Union ieviesa tikera aparātus biržas cenu pārsūtīšanai ar telegrāfu. 1871. gadā sāka piedāvāt naudas pārskaitījumu pakalpojumu, izmantojot telegrāfa tīklu. 1875. gadā no Elišas Greja tika nopirkts sakaru aparatūras ražošanas uzņēmums Western Electric, tai skaitā telefona patents. Western Union sāka attīstīt telefona pakalpojumus, piesaistot Tomasu Edisonu un citus inženierus, lai uzlabotu balss sakaru kvalitāti. 1879. gadā uzņēmumam nācās izstāties no telefona biznesa, tiesā zaudējot telefona patenta strīdā ar Bell Telephone Company. Western Electric tika pārdots Bell. 20. gadsimta sākumā Western Union turpināja paplašināties, uzpērkot konkurentus. Tā telegrāfa monopols kļuva pilnīgs, 1943. gadā pārņemot pēdējo lielo konkurentu Postal Telegraph, Inc. 1914. gadā Western Union klientiem sāka piedāvāt maksājumu kartes. 1923. gadā tika ieviests teletaips. 1933. gadā uzņēmums sāka piedāvāt parakstītās telegrammas pakalpojumu. 1935. gadā tika sākti starppilsētu faksa pakalpojumi. 1943. gadā atklāja pirmās starppilsētu mikroviļņu sakaru līnijas. 1958. gadā Ņujorkā sāka piedāvāt teleksa pakalpojumu. 1963. gadā Western Union savu starptautisko kabeļu tīklu un tiesības uz starptautiskajām telegrāfa līnijām reorganizēja atsevišķā uzņēmumā Western Union International (WUI), ko tajā pašā gadā pārdeva uzņēmumam American Securities. 1983. gadā American Securities WUI pārdeva uzņēmumam MCI Communications, kas to pārdēvēja par MCI International. 1970. gadā Western Union ieviesa jaunu pakalpojumu mailgram, kad ziņa tiek pārraidīta telegrāfiski, un nogādāšanas dienests to izdrukā un nogādā saņēmējam. Western Union kļuva par pirmo ASV uzņēmumu ar savu ģeosinhrono sakaru pavadoņu floti Westar, 1974. gadā palaižot pavadoni Westar 1. Pavadoņi nodrošināja telegrammu un mailgram ziņu pārsūtīšanu starp Western Union birojiem. Tos izmantoja arī teleksa un TWX (Telex II) pakalpojumiem. Westar retranslācijas kanāli tika iznomāti citiem uzņēmumiem video, balss, datu un faksa pārraidīšanai. 1980. gadā pirmoreiz uzņēmuma ienākumi no naudas pārskaitījumiem pārsniedza ieņēmumus no telegrāfa pakalpojumiem. Datu pārsūtīšanai lētāk bija izmantot telefona līnijas, tāpēc telegrāfa un teleksa pakalpojumus sāka izmantot mazāk. Pēc peļņas samazināšanās 1980. gadu sākumā Western Union sāka vairāk pievērsties finanšu pakalpojumiem. Tā kā tajā laikā daudzās valstīs sākās finanšu tirgu deregulācijas procesi, Western Union sāka plašāk piedāvāt starptautiskos naudas pārskaitījumus. 1987. gadā investors Bennett S. LeBow ieguva kontroli pār Western Union. Western Union Telegraph Company tika pārdēvēts par Western Union Corporation. Par jauno prezidentu kļuva Roberts Ammans (Robert J. Amman), kurš formulēja jaunu uzņēmuma attīstības stratēģiju. Western Union bija jākļūst par naudas pārskaitījumu pakalpojumu sniedzēju, atbrīvoties no telesakaru aktīviem. Finanšu pakalpojumi tika atdalīti meitas uzņēmumā Western Union Financial Services Inc. 1989. gadā sakaru pavadoņi Westar tika pārdoti GM Hughes Electronics meitas uzņēmumam Hughes Aircraft Company. 1990. gadā elektroniskā pasta un teleksa bizness par 180 miljoniem USD tika pārdots American Telephone & Telegraph Co. 1990. gadu sākumā pieauga uzņēmuma zaudējumi un draudēja bankrots. Lai Western Union, kura finanšu grupa tomēr nesa peļņu, zīmols neciestu no sliktas reputācijas, mātes uzņēmums tika pārdēvēts par New Valley LLC. 1993. gadā New Valley tika ierosināts bankrots. 1994. gadā bankrota izsolē par 1,6 miljardiem USD Western Union Financial Services Inc. tika pārdots uzņēmumam First Financial Management Corporation, kas nākamajā gadā apvienojās ar First Data Corporation. Savukārt New Valley 1995. gadā izkļuva no bankrota un vēlāk kļuva par investīciju un īpašumu brokeru uzņēmumu. 2006. gada 26. janvārī First Data Corporation paziņoja, ka Western Union kļūs patstāvīgs publisks uzņēmums. Nākamajā dienā Western Union paziņoja, ka pārtrauks telegrammu nosūtīšanu un piegādi. Tas gan nebija sākotnējais Western Union pakalpojums, kuru pēc New Valley Corporation bankrota pārdeva, bet gan First Data pakalpojums, kurš darbojās ar Western Union zīmolu. Telegrammu bizness tika atdalīts uzņēmumā iTelegram. Western Union atdalīšana tika pabeigta 29. septembrī. Tā akcijas sāka kotēt Ņujorkas fondu biržā. 2009. gadā tika nopirkts Kanādas valūtas maiņas un naudas pārskaitījumu uzņēmums Custom House. 2011. gada janvārī par 200 miljoniem USD tika nopirkts uzņēmums Angelo Costa, kas sniedza naudas pārskaitījumu pakalpojumus imigrantiem. 2011. gada jūlijā no Travelex par 606 miljoniem GBP tika nopirkta nodaļa Global Business Payments. 2011. gada oktobrī tika pabeigta Finint S.r.l. iegāde, kas bija viens no Western Union vadošajiem aģentiem Eiropā. 2015. gadā Kanādas Custom House un tā meitas uzņēmums XE.com tika pārdots ASV uzņēmumam Euronet Worldwide, kas darbojās ar zīmolu HiFX. 2019. gada 28. februārī, ka Western Union ASV rēķinu apmaksas bizness Speedpay par 750 miljoniem USD tika pārdots uzņēmumam ACI Worldwide; darījums pabeigts 9. maijā. 2020. gada novembrī Western Union paziņoja, ka par 200 miljoniem ASV dolāru iegādāsies Saūda Arābijas STC Group digitālo maksājumu nodaļas stc Bank 15 % kapitāldaļu; darījums pabeigts 2021. gada 12. oktobrī. Pēc Krievijas iebrukuma Ukrainā 2022. gada martā Western Union paziņoja par darbības pārtraukšanu Krievijā un Baltkrievijā. The Western Union Company (WU) Major Holders ELECTRONICS BRIEFS From Wire and Staff Reports | Jan 23, 1989 AT&T to Acquire Some Western Union Assets, July 04, 1990, From Reuters New Valley Corporation History 'Western Union', 'Goldman Sachs' un 'JPMorgan Chase' pametīs Krievijas tirgu DELFI Bizness, 11.03.2022 Vikikrātuvē par šo tēmu ir pieejami multivides faili. Skatīt: Western Union. Western Union vietne