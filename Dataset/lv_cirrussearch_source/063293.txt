Marina Beha-Romančuka (ukraiņu: Марина Олександрівна Бех-Романчук; dzimusi 1995. gada 18. jūlijā Hmeļnickas apgabalā) ir ukraiņu vieglatlēte, startē tāllēkšanas un trīssoļlēkšanas sacensībās. Viņa ir 2022. gada Eiropas čempione trīssoļlēkšanā, pasaules un Eiropas čempionātu medaļniece tāllēkšanā. Karjeras sākumā startējusi tikai tāllēkšanā. Pirmo starptautisko panākumu guvusi 2011. gadā, uzvarot Eiropas jaunatnes olimpiskajā festivālā Trabzonā. 2013. gada Eiropas čempionātā junioriem Rieti, Itālijā, izcīnīja bronzas medaļu. 2013. gadā piedalījās arī Pasaules čempionātā pieaugušajiem Maskavā, kvalifikācijā paliekot 25.. vietā. Savā debijas Eiropas čempionātā 2016. gadā Amsterdamā iekļuva finālā, bet tajā ieņēma 12. vietu. 2016. gada vasaras olimpiskajās spēlēs Riodežaneiro kvalifikācijā sasniedza 10. rezultātu un iekļuva finālsacensībās, bet tajās palika bez rezultāta. 2017. gada Eiropas U-23 čempionātā Bidgoščā kļuva par bronzas medaļnieci. 2017. gada Pasaules čempionātā Londonā kvalifikācijā ieņēma 18. vietu un finālsacensībām nekvalificējās. 2018. gada Eiropas čempionātā Berlīnē izcīnīja sudraba medaļu, labākajā mēģinājumā aizlecot 6,73 metrus tālu. 2019. gada Eiropas čempionāts telpās Glāzgovā ieguva bronzu tāllēkšanā. Tā paša gada jūlijā uzvarēja Universiādē, kas norisinājās Neapolē. 2019. gada Pasaules čempionātā Dohā tāllēkšanas sacensībās sasniedza rezultātu 6,92 un ieguva sudraba godalgu, piekāpjoties tikai Malaikai Mihambo. 2021. gada Eiropas čempionātā telpās Toruņā izcīnīja zelta medaļu. 2020. gada vasaras olimpiskajās spēlēs Tokijā, kas risinājās 2021. gada augustā, tāllēkšanā ieņēma piekto vietu. Pirms 2022. gada sezonas nolēma pievērsties arī trīssoļlēkšanai. 2022. gada Pasaules čempionātā telpās Belgradā piedalījās gan tāllēkšanas, gan trīssoļlēkšanas sacensībās. Trīssoļllēkšanā ar rezultātu 14,76 m izcīnīja sudraba medaļu, bet tāllēkšanā ieņēma sesto vietu. 2022. gada Pasaules čempionātā Jūdžīnā medaļas izcīnīt neizdevās — tāllēkšanā ieņēma 8. vietu, bet trīssolī sasniedza 11. rezultātu. 2022. gada Eiropas čempionātā Minhenē pēc sāpīgas 4. vietas tāllēkšanā nākamajā dienā kļuva par Eiropas čempioni trīssoļlēkšanā, sasniedzot personisko rekordu — 15,02 m. 2023. gada Pasaules čempionātā Budapeštā tāllēkšanas kvalifikācijā palika bez rezultāta, bet trīssoļlēkšanā iekļuva finālā, kur aizlēca tieši 15 metrus un izcīnīja sudraba medaļu, ilgu laiku atradās sacensību vadībā, tikai pēdējā lēcienā viņu pārspēja Venecuēlas trīssoļlēcēja Julimara Rohasa. «Bekh-Romanchuk wins emotional Trīssoļlēkšana title for Ukraine with 15.02m in Munich». european-athletics.com (angļu). 2022. gada 20. augustā. Skatīts: 2022. gada 21. augustā. Vikikrātuvē par šo tēmu ir pieejami multivides faili. Skatīt: Marina Beha-Romančuka. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)