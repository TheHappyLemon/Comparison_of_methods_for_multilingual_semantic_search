Džons Džozefs Flenegens (angļu: John Joseph Flanagan; dzimis 1868. gada 28. janvārī, miris 1938. gada 3. jūnijā) bija amerikāņu vieglatlēts, trīskārtējs olimpiskais čempions vesera mešanā. Džons Flenegens ir dzimis Kilbrīdīstā, netālu no Martinstaunas, Limerikas grāfistē, Īrijā. 1896. gada viņš emigrēja uz ASV. Jau tajā laikā viņam piederēja pasaules rekords vesera mešanā. Viņš startēja gan Ņujorkas sporta klubā, gan Īrijas amerikāņu sporta klubā un bija daļa no Īrijas—Amerikas sportistu grupas, kas bija pazīstama kā "Īrijas vaļi" (Irish Whales). 1900. gadā Flenegens startēja Parīzes olimpiskajās spēlēs, kā ASV pārstāvis, kur viņš startēja divās vieglatlētikas disciplīnās. Vesera mešanā ar rezultātu 51,01 metrs viņš ieguva zelta medaļu, tādējādi kļūstot par vienīgo amerikāni, kurš kā ne—koledžu sportists izcīnījis olimpisko medaļu šajā olimpiādē. Viņš startēja arī diska mešanā, kur kvalifikācijas kārtā disku aizmeta 33,00 metru attālumā, iegūstot 7. vietu. 1903. gadā Flenegens pievienotājs Ņujorkas policijas departamentam un viņa pirmais darbs bija Licenču birojā. Šajā laikā viņš vesera mešanā kļuva par vienu no trīs apgriezienu tehnikas meistariem. 1904. gadā viņš piedalījās Sentluisas olimpiskajās spēlēs, kur arī startēja trijās vieglatlētikas disciplīnās. Viņš atkārtoti izcīnīja zelta medaļu vesera mešanā ar rezultātu 51,23 metri. Sudraba medaļu ar rezultātu 10,16 metri viņš izcīnīja 56 mārciņu svara bumbas mešanā. Šajā disciplīnā viņš piekāpās tikai Kanādas sportistam Etjēnam Demarto. Savukārt diska mešanā viņš ieguva 4. vietu, ar rezultātu 36,14 metri. 1905. gadā, būdams piesaistīts 37. iecirknim, Flenegens piedalījās Policijas vieglatlētikas asociācijas spēlēs Ņujorkas Ķeltu parkā. Šajās spēlēs viņš uzvarēja četrās svara mešanas disciplīnās. 1908. gada Londonas olimpiskās spēles bija Flenegena trešās un noslēdzošās olimpiskās spēles. Viņš trešo reizi pēc kārtas izcīnīja olimpisko čempiona titulu vesera mešanā. Šoreiz viņa rezultāts bija 51,92, kas reizē bija arī jauns olimpiskais rekords šajā disciplīnā. Savukārt diska mešanā viņš 42 sportistu konkurencē, ar rezultātu 37,80 metri, izcīnīja 9. vietu. Flenegens šajās olimpiskajās spēlēs startēja arī virves vilkšanas sacensībās, kur pārstāvēja ASV komandu. 1909. gada 24. jūlijā, 41 gada vecumā, Flanagans ar 56,18 metru tālu metienu uzstādīja savu pēdējo pasaules rekordu vesera mešanā. 1910. gadā Flenegens izstājās no policijas spēkiem. 1911. gadā viņš atgriezās savās mājās Limerikā, Īrijā un pēc tēva nāves, 1912. gadā, pārņēma ģimenes saimniecību. Viņš turpināja sacensties Īrijā un uzvarēja savā pēdējā starptautiskajās sacensībās 1911. gadā. 1911. un 1912. gadā viņš bija Īrijas vesera mešanas čempionāta uzvarētājs. Pēc aiziešanas pensijā viņš trenēja vairākus sportistus, tostarp Patriku O'Kallahanu, kurš 1928. gada Amsterdamas un 1932. gada Losandželosas olimpiskajās spēlēs ieguva divas olimpiskās zelta medaļas vesera mešanā. Flenegens nomira 70 gadu vecumā, 1938. gada 3. jūnijā, savās mājās Limerikā. 2001. gadā blakus Martinstaunas baznīcai Limerikā tika izveidota piemiņas statuja viņam. «John Flanagan». Sports Reference. Arhivēts no oriģināla, laiks: 2020. gada 6. oktobris. Skatīts: 2020. gada 6. oktobris. Arhivēts 2020. gada 17. Aprīlis Wayback Machine vietnē. «Paris 1900 Athletics — hammer throw men». Starptautiskā Olimpiska komiteja. Skatīts: 2020. gada 9. septembris. «Athletics at the 1900 Paris Summer Games: Men's Discus Throw». Sports Reference. Arhivēts no oriģināla, laiks: 2020. gada 16. septembris. Skatīts: 2020. gada 16. septembris. Arhivēts 2020. gada 17. Aprīlis Wayback Machine vietnē. «St Louis 1904 Athletics — hammer throw men». Starptautiskā Olimpiska komiteja. Skatīts: 2020. gada 6. oktobris. «St Louis 1904 Athletics — 56lb weight throw 254kg men». Starptautiskā Olimpiska komiteja. Skatīts: 2020. gada 6. oktobris. «St Louis 1904 Athletics — discus throw men». Starptautiskā Olimpiska komiteja. Skatīts: 2020. gada 6. oktobris. «London 1908 Athletics — hammer throw men». Starptautiskā Olimpiska komiteja. Skatīts: 2020. gada 6. oktobris. «London 1908 Athletics — discus throw men». Starptautiskā Olimpiska komiteja. Skatīts: 2020. gada 6. oktobris. Vikikrātuvē par šo tēmu ir pieejami multivides faili. Skatīt: Džons Flenegens. Encyclopædia Britannica raksts (angliski) Encyclopædia Universalis raksts (franciski) Olympedia profils (angliski) Trach and Field vieglatlēta profils (angliski) Džons Flenegens (SOK profils) (angliski) Džons Flenegens (Sports Reference profils) (angliski)