Rasels Lusiss "Rastijs" Šveikarts (Russell Louis "Rusty" Schweickart, dzimis 1935. gada 25. oktobrī) ir bijušais ASV astronauts, lidotājs, aeronautikas inženieris, uzņēmējs. Rasels Šveikarts 1956. gadā Masačūsetsas Tehnoloģiju institūtā ieguva bakalaura grādu aeronautikas inženierijā. No 1956. gada viņš dienēja ASV Gaisa spēkos un Masačūsetsas Gaisa nacionālajā gvardē. Viņš bija reaktīvo lidmašīnu pilots. 1963. gadā Šveikarts Masačūsetsas Tehnoloģiju institūtā ieguva maģistra grādu aeronautikā un astronautikā. Pēc tam viņš bija zinātniskais darbinieks Masačūsetsas Tehnoloģiju institūta Eksperimentālajā astronomijas laboratorijā. 1963. gada oktobrī Rasels Šveikarts tika ieskaitīts NASA trešajā astronautu grupā. 1966. gadā viņš tika apstiprināts par pilotu pirmā Apollo lidojuma dublieru apkalpē. 1967. gada novembrī Šveikarts tika apstiprināts par Apollo 8 mēness moduļa pilotu, un starts bija plānots 1968. gada decembrī. Tā kā mēness modulis uz šo laiku vēl nebija gatavs, tika nolemts Apollo 8 veikt Mēness aplidojumu bez mēness moduļa, bet Šveikartu iecēla Apollo 9 apkalpē. Pirmo kosmisko lidojumu Rasels Šveikarts veica 1969. gada martā, esot Apollo 9 mēness moduļa pilotam. Septiņu dienu laikā Zemes orbītā tika izmēģināts Mēness modulis un veiktas divas ārpuskuģa aktivitātes. Pirmajās lidojuma dienās Šveikartam bija nelabums un viņš vēma, bet plānotie uzdevumi tika izpildīti. Pēc kosmiskā lidojuma viņam veica papildu medicīnas pārbaudes, lai vairāk uzzinātu par nelabumu kosmosā. Pēc tam viņš sāka gatavoties orbitālās stacijas Skylab programmā. Rasels Šveikarts bija Skylab pirmās ekspedīcijas Skylab 2 dublieru apkalpes komandieris. Saglabājot lidojumu statusu, 1974. gadā Šveikarts tika norīkots darbā NASA galvenajā mītnē Vašingtonā. Viņš bija atbildīgs par NASA tehnoloģiju (galvenokārt Landsat 1) nodošanu ārvalstīm un sadarbību ar tehnoloģiju lietotājiem (tostarp ASV Lauksaimniecības departamentu un ūdens resursu apsaimniekotājiem), lai dotu NASA izpratni par kosmisko datu izmantotāju vajadzībām. 1977. gada maijā Šveikarts atstāja NASA. Pēc tam Rasels Šveikarts bija Kalifornijas gubernatora Džerija Brauna palīgs zinātnes un tehnoloģiju jautājumos. 1979. gada augustā viņš kļuva par Kalifornijas enerģijas komisijas priekšsēdētāju. 1980. gadu vidū Šveikarts dibināja nevalstisku organizāciju Kosmisko pētnieku asociācija. Rasels Šveikarts dibināja uzņēmumu Courier Satellite Services, kas izstrādāja globālu pavadoņu sakaru sistēmu. Pēc tam viņš bija CTA Commercial Systems viceprezidents. No 1996. līdz 1998. gadam Šveikarts bija bezvadu interneta aprīkojuma uzņēmuma ALOHA Networks prezidents un izpilddirektors. 2002. gadā Šveikarts bija nodibinājuma B612 Foundation līdzdibinātājs un tā priekšsēdētājs. B612 Foundation nodarbojas ar jautājumiem, kas saistīti ar aizsardzību pret asteroīdu un citu kosmisko objektu trāpījumiem Zemei. Šveikarta vietne Schweickart NASA JOHNSON SPACE CENTER ORAL HISTORY PROJECT Šveikarta biogrāfija (krieviski)