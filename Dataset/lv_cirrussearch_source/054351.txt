NG-14 bija ASV uzņēmuma Northrop Grumman kravas kosmosa kuģa Cygnus (S.S. Kalpana Chawla) Starptautiskās kosmosa stacijas (SKS) apgādes misija NASA programmā Commercial Resupply Services 2 (CRS-2). Kravas kuģis orbītā tika palaists 2020. gada 3. oktobrī, darbību beidza 2021. gada 26. janvārī. Kosmosa kuģis nosaukts par godu ASV indiešu astronautei Kalpanai Čavlai, kura gāja bojā Space Shuttle Columbia (STS-107) katastrofā 2003. gadā. Kopējā kravas masa bija 3582 kg. Kosmosa kuģa hermētiskajā nodalījumā atradās 3551 kg kravas: lietas apkalpei (850 kg), rezerves daļas stacijas iekārtām (1230 kg), krava zinātniskajiem pētījumiem (1217 kg), datoru iekārtas (71 kg), ārpuskuģa aktivitāšu aprīkojums (151 kg). Kravā bija jauna tualete, ko nākotnē paredzēts izmantot Orion kosmosa kuģos. Kravā bija arī trīs Cubesat pavadoņi: Bobcat-1, NEUTRON-1, SPOC Nehermetizētā krava (32 kg) bija Northrop izgatavotā iekārta SharkSat, kas paredzēta sakaru un autonomas izzināšanas tehnoloģiju izmēģināšanai. Cygnus tika palaists 2020. gada 3. oktobrī 01:16:14 UTC ar nesējraķeti Antares 230+ no Vidusatlantiskā reģionālā kosmoporta (MARS) starta laukuma LP-0A. 5. oktobrī Cygnus pietuvojās stacijai. 09:32 UTC kosmosa kuģi satvēra ar stacijas manipulatoru, ko vadīja Kristofers Kesidijs. 12:01 UTC Cygnus bija pievienots pie Unity moduļa apakšējās pieslēgvietas. 2021. gada 6. janvārī 12:25 UTC ar Canadarm2 manipulatoru, ko vadīja lidojuma vadītāji no zemes, Cygnus tika atvienots no Unity moduļa. 15:11 UTC tas tika palaists brīvā lidojumā. Pēc tam kravas kuģis veica autonomu lidojumu, kura laikā tika testētas un demonstrētas SharkSat daudzprocesoru sistēmas, digitālie uztvērēji, integrālās shēmas un citas elektronikas komponentes. Šīs sistēmas paredzētas Ka joslas programmatūras definēto radiosakaru izstrādē, kas varētu būt potenciāli lietojumi 5G, kosmosa — zemes un kosmosa — kosmosa sakaru sistēmās. 2021. gada 26. janvārī kravas kuģis tika novadīts no orbītas; tas sasniedza atmosfēras blīvos slāņus un 20:23 UTC sadega virs Klusā okeāna dienvidu daļas. Antares rocket takes aim on space station with zero-gravity toilet, other supplies Stephen Clark, spaceflightnow.com, 2020-10-03 Space Station, Cygnus Test Technology for 5G Communications, Other Benefits NASA, 2021-01-05 Cygnus supply ship reaches space station with titanium toilet Stephen Clark, spaceflightnow.com, 2020-10-05 Cygnus NG-14 Mission Page Northrop Grumman Northrop Grumman CRS-14 Mission Arhivēts 2020. gada 27. oktobrī, Wayback Machine vietnē. NASA Cygnus-PCM (enhanced) Gunter Dirk Krebs