Aidaho (angļu: Idaho, izrunā: [ˈaɪdəhoʊ]) (ID) ir viens no Amerikas Savienoto Valstu štatiem, kas atrodas ASV ziemeļrietumos. Štats robežojas ar Jūtas, Montānas, Nevadas, Oregonas, Vaiomingas, un Vašingtonas štatiem, kā arī ar Kanādu — Britu Kolumbijas provinci. Aidaho un Britu Kolumbijas robeža ir 77 km gara. Pēc ASV Tautas skaitīšanas biroja datiem, 2020. gadā Aidaho iedzīvotāju skaits bija 1 839 106 cilvēki, tādējādi konstatējams 17% iedzīvotāju skaita pieaugums, salīdzinot ar 2010. gada tautas skaitīšanas datiem. Pēc iedzīvotāju skaita pieaguma tempiem pēdējā desmitgadē Aidaho ir 2. vietā starp 50 štatiem (1. ir Jūta), šo pieaugumu veido gan dabiskais pieaugums, gan imigrācija (pārsvarā — iebraucēji no citiem štatiem). Pēc Amerikāņu sabiedrības aptaujas (American Community Survey) rezultātiem, spāņu izcelsmes amerikāņi un latīņamerikāņi ir 12,2% (bieži tiek skaitīti pie baltajiem amerikāņiem) no štata iedzīvotāju skaita. Lielākās iedzīvotāju grupas pēc izcelsmes (etniskās grupas) ir vācieši (17,5%), angļi (16,4%), īri (9,3%), amerikāņi (7,8%), kuri identificē ASV kā savas un senču izcelsmes vietu, skoti (3,2%). Štatā visplašāk tiek lietota angļu valoda, lielākā lingvistiskā minoritāte ir spāņu valodas lietotāji. Aidaho administratīvais centrs un lielākā pilsēta ir Boisisitija (205,7 tūkstoši iedzīvotāju). Nākamās lielākās pilsētas ir Nampa (81,6 tūkstoši), Meridiana (75,1 tūkstotis), Aidahofolsa (56,8 tūkstoši) un Pokatelo (54,3 tūkstoši). Aidaho robežojas ar sešiem ASV štatiem — Vašingtonu un Oregonu rietumos, Nevadu un Jūtu dienvidos, Montānu un Vaiomingu austrumos un ar Kanādas provinci Britu Kolumbiju ziemeļos. Aidaho atrodas plašas teritorijas ar neskartu dabu, tajā atrodas arī daļa Klinšu kalnu. Štatā atrodas daļa Elles kanjona, ASV dziļākās aizas, un Šošonu ūdenskritums. Nozīmīgākā upe ir Sneika, citas nozīmīgas upes ir Klarkforka, Pandoreja, Spokena, Salmona, Boise, Pajeta, Klīrvotera. Sneikas zemienē izvietotas nozīmīgas Aidaho pilsētas: Boisisitija, Meridiāna, Nampa, Koldvela, Tvinfolsa, Aidahofolsa, Pokatello. Aidaho šķērso divas laika joslas. Aidaho štats administratīvi tiek iedalīts 44 apgabalos, no kuriem lielākais pēc iedzīvotāju skaita ir Eidas apgabals (Ada County). Tajā atrodas trīs lielākās štata pilsētas (Boisisitija, Nampa un Meridiana). Nozīmīga tautsaimniecības nozare Aidaho ir lauksaimniecība. Salīdzinoši daudz audzē kartupeļus, tādēļ viens no štata neformālajiem nosaukumiem ir "kartupeļu štats" (Potato state). Kartupelis ir arī viens no štata simboliem. 19. gadsimta sākumā Aidaho daudz tika iegūtas kažokādas. 19. gadsimta vidū atrada zeltu, un līdz ar to sekoja liels kolonistu pieplūdums. Tā kā Aidaho iegūst daudz un dažādus derīgos izrakteņus, tad vēl viens tā neformālais nosaukums ir "dārgakmeņu štats" (Gem state). «List of U.S. state and territory abbreviations». en.wikipedia. Skatīts: 14.06.2021. «The 2020 U.S. Census data is out, and here’s what it says about fast-growing Idaho». Idaho Statesman. 21.08.2021. Skatīts: 18.01.2022. Vikikrātuvē par šo tēmu ir pieejami multivides faili. Skatīt: Aidaho. Encyclopædia Britannica raksts (angliski) Katoļu enciklopēdijas raksts (angliski)