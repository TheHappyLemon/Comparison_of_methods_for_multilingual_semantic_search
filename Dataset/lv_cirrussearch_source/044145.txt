"Fantomass" (franču: Fantômas) ir 1964. gada Francijas piedzīvojumu kinokomēdija, pirmā filma no triloģijas par kriminālnoziedznieka Fantomasa un viņa vajātāja policijas komisāra Živa piedzīvojumiem. Filmas režisors ir Andrē Junabels. Scenārijs veidots kā parodija par Pjēra Suvestra un Marsela Alēna 1911. gadā sarakstīto grāmatu tēlu Fantomasu. Īpašus panākumus filma guva Eiropā, Padomju Savienībā un Japānā. Padomju Savienībā filma tika dublēta kinostudijā Sojuzmuļtfiļm un iznāca uz ekrāniem 1967. gadā. Galvenās lomas filmā atveido Žans Marē (Fantomass, žurnālists Fandors, lords Šeltons) un Luijs de Finess (komisārs Živs). Citas lomas atveido Milēna Demonžo (Elēna), Žaks Dināms (inspektors Mišels Bertrāns), Robērs Dalbāns (laikraksta redaktors), Marī Elēna Arno (lēdija Beltama). Fantomass ir nenotverams noziedznieks, kura īsto seju neviens nav redzējis, jo tas to slēpj zem zilganas maskas. Lai realizētu savus noziedzīgos plānus, viņš prasmīgi atveido citus cilvēkus, izmantojot dažādas sarežģītas maskas un kostīmus. Šis laupītājs un zaglis, kas terorizē visu Franciju, var atveidot praktiski ikvienu, radot apjukumu policijas rindās. Laikraksta redaktors uzdod žurnālistam Fandoram uzrakstīt rakstu par Fantomasu. Fandors kopā ar savu līgavu Elēnu izdomā un publicē viltus interviju ar Fantomasu, kurš par to sadusmojas un liek viņam viltus interviju atsaukt. Fandoru nolaupa, viņam draud ar izrēķināšanos, taču vispirms Fantomass grib paveikt ko vēl nekaunīgāku — pazudināt Fandora reputāciju, izdarot sensacionālu noziegumu tā, lai visi turētu aizdomās pašu Fandoru. Fantomasa vajātājs policijas komisārs Živs tur aizdomās Fandoru par sadarbību ar Fantomasu un žurnālistu arestē. Živs sarīko Fantomasam slazdus — dārglietu izstādi, kuru Fantomass noteikti gribēs aplaupīt. Tomēr Fantomass ir veiklāks, nolaupa dārglietas un aizbēg ar helikopteru. Vēlāk, uzlicis Živa masku, Fantomass aplaupa kazino. Tagad arestēts tiek pats Živs. Vēlāk Fantomasu vajā gan Živs, gan Fandors un Elēna, tomēr Fantomass aizbēg ar zemūdeni. Abus slīkstošos — komisāru un žurnālistu jūras vidū izglābj daiļā fotogrāfe Elēna, kura viņus panākusi ar mazu gumijas airu laivu. "Fantomass trako" "Fantomass pret Skotlendjardu" «1964 French box office». Box Office Story. Vikikrātuvē par šo tēmu ir pieejami multivides faili. Skatīt: Fantomass. IMDb profils (angliski) AllMovie profils (angliski) Rotten Tomatoes profils (angliski)