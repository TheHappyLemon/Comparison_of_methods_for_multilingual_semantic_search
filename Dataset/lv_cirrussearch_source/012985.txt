Versaļas pils (franču: Château de Versailles) ir Francijas karaļu pils Versaļā, Ildefransas reģionā, aptuveni 20 km no Parīzes centra. Versaļas galms bija Francijas politiskā spēka centrs laikā no 1682. gada, kad karalis Luijs XIV pārcēlās uz šejieni no Parīzes, līdz 1789. gada oktobrim, kad karaliskā ģimene bija spiesta atgriezties galvaspilsētā pēc Franču revolūcijas sākuma. Pēc Prūsijas uzvaras Franču-prūšu karā 1871. gada 18. janvārī Prūsijas karali Vilhelmu I Versaļas pilī pasludināja par Vācijas ķeizaru. Pēc Pirmā pasaules kara beigām no 1919. gada 18. janvārī līdz 1920. gada 21. janvārim Versaļas pilī notika Parīzes miera konference ar mērķi noslēgt miera līgumus starp Sabiedrotajiem un sakautajām Centrālajām lielvalstīm. 1919. gada 28. jūlijā Versaļas pilī parakstītais miera līgums saturēja arī Baltijas valstu neatkarību netieši garantējošus nosacījumus, un Latvijas Pagaidu valdība uzskatīja, ka visas 32 valstis, kas parakstījušas Versaļas līgumu, ir de facto atzinušas neatkarīgas Latvijas valsts pastāvēšanu. Versaļas pils tiek uzskatīta par absolūtās monarhijas sistēmas simbolu. Tajā ir apmēram 2300 istabas, 2153 logi. Kopējā celtnes platība ir 67 000 m2. 1979. gadā Versaļas pils komplekss tika iekļauts UNESCO Pasaules mantojuma sarakstā. Versaļas pils arhitektūras iespaidā 18. gadsimtā vairākiem Eiropas valstu monarhiem uzcēla līdzīgas pilis, piemēram, Svētās Romas impērijas ķeizara Šēnbrunnas pili, Krievijas Impērijas ķeizara Pēterburgas un tās apkārtnes pilis, Prūsijas karaļa Sansusī pili, Kurzemes hercoga Jelgavas un Rundāles pilis. «Official site of the Palace of Versailles». Arhivēts no oriģināla, laiks: 2011. gada 11. martā. Skatīts: 2011. gada 14. martā. Oficiālā tīmekļa vietne Britannica