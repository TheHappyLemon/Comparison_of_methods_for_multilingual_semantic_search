Filips Arābs jeb Markuss Jūlijs Filips (latīņu: Marcus Iulius Philippus; dzimis ap 204. gadu, miris 249. gada septembrī) bija Romas imperators no 244. gada februāra līdz 249. gada septembrim. No 248. līdz 249. gadam viņš valdīja kopā ar savu dēlu Filipu II. Filips Arābs bija pirmais arābu izcelsmes Romas imperators. Pirms kļūšanas par imperatoru viņš bija romiešu armijas karavadonis. 244. gadā norisinājās konflikts starp Romas impēriju un Sasanīdu impēriju. Nemieru apspiešanas laikā Filips Arābs izplatīja nepatiesas baumas par imperators Gordiāna III nekompetenci. Notika romiešu armijas šķelšanās un lielākā daļa atbalstīja Filipu Arābu. Gordiāns III nomira 244. gada februārī. Nesagaidot Romas senāta lēmumu, Filips Arābs pasludināja sevi par jauno Romas imperatoru. Filipa Arāba valdīšanas laikā notika daudz konfliktu un krīžu, kā arī samilza saimniecības problēmas. 249. gadā pret viņu pavērsās romiešu armijas komandieris Decijs, un kaujā pie Veronas Filips Arābs tika nogalināts. Decijs kļuva par jauno Romas imperatoru. Vikikrātuvē par šo tēmu ir pieejami multivides faili. Skatīt: Filips Arābs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski)