Petrs Sīkora (čehu: Petr Sýkora; dzimis 1976. gada 19. novembrī) ir bijušais čehu hokejists, labais malējais uzbrucējs, Čehijas hokeja izlases dalībnieks. Karjeras laikā aizvadījis 1017 spēles Nacionālajā hokeja līgā, kļuvis par divkārtēju Stenlija kausa čempionu. Čehijas hokeja izlases rindās kļuvis par trīskārtēju Pasaules čempionu. Savu profesionālā spēlētāja karjeru Sīkora uzsāka 1992. gadā, kad debitēja HK Pilzenes sastāvā. 1993.—94. sezonas vidū hokejists pārcēlās uz Ziemeļameriku, nākamās divas sezonas aizvadot IHL. 1995.—96. sezonā Sīkora debitēja NHL kluba Ņūdžersijas "Devils" sastāvā. Tiesa, nostiprināties "Devils" rindās čehu uzbrucējam izdevās vien 1998.—99. sezonā, bet 1999.—2000. sezonā Sīkora kopā ar komandu izcīnīja Stenlija kausu. "Devils" rindās Sīkora spēlēja līdz 2001.—02. sezonas noslēgumam. 2002. gada vasarā Petrs tika aizmainīts uz Anahaimas "Mighty Ducks" vienību, tās sastāvā aizvadot nākamās divas sezonas. 2004.—05. sezonas NHL lokauta laikā Sīkora spēlēja Krievijas Superlīgas kluba Magņitogorskas "Metallurg" rindās, 2005.—06. sezonā atgriežoties "Mighty Ducks". Tiesa, jau visai drīz Sīkora tika aizmainīts uz Ņujorkas "Rangers". 2006. gada vasarā čehs pievienojās Edmontonas "Oilers" rindām, taču pēc gada noslēdza divu gadu līgumu ar Pitsburgas "Penguins", tās rindās 2008.—09. sezonas noslēgumā izcīnot savu otro Stenlija kausu. 2009.—10. sezonu Petrs aizvadīja Minesotas "Wild" sastāvā, taču tad atgriezās Eiropā. 2010.—11. sezonu hokejists uzsāka HK Pilzenes sastāvā, taču noslēdza KHL kluba Minskas "Dinamo" rindās. 2011. gada vasarā hokejists atgriezās NHL, pievienojoties Ņūdžersijas "Devils" rindām, tās sastāvā aizvadot nākamo sezonu. 2012.—13. gada sezonā kopā ar Šveices hokeja līgas vienību SC Bern kļuva par Šveices čempionu, pēc sezonas beigām noslēdzot spēlētāja karjeru. Čehijas hokeja izlases rindās kļuvis par trīskārtēju (1996, 1999, 2005) Pasaules čempionu, spēlējis arī 2002. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)