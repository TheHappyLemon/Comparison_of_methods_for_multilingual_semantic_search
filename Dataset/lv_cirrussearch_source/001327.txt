Leitons Glens Hjūits (angļu: Lleyton Glynn Hewitt; dzimis 1981. gada 24. februārī Adelaidā, Austrālijā) ir bijušais austrāliešu tenisists, bijis pasaules ranga līderis. Profesionālis kopš 1998. gada. 2000. gadā L. Hjūits uzvarēja trijos ATP turnīros, turklāt katrs turnīrs notika uz dažāda seguma (cietais segums, tenisits un zāles segums), un sasniedza viena turnīra finālu, kas norisinājās uz paklāja. 2001. gadā viņš kļuva par jaunāko ATP ranga līderi, par pirmo raketi viņš kļuva 20 gadu vecumā. Ranga līdera godā viņš noturējās 80 nedēļas. L. Hjūita karjeras lielākie panākumi Grand Slam ir uzvaras 2000. gada ASV Atklātais čempionātā vīriešu dubultspēlēs, 2001. gada ASV Atklātais čempionātā un 2002. gada Vimbldonas vienspēļu sacensībās. Austrālijas izlases sastāvā divreiz (1999., 2003.) ir izcīnījis Deivisa kausu. Kopā kopš 1999. gada ir aizvadījis izlasē 51 spēli (42 vienspēles un 9 dubultspēles), no kurām ir vinnējis 39 (33 vienspēles un 6 dubultspēles). Kopš 2005. gada austrālieti, kas karjeras virsotnē ir bijis viens no ātrākajiem un izturīgākajiem tenisistiem, vajāja kāju traumas, tāpēc L. Hjūits zaudēja savu ātrumu un kopš 2006. gada vairs tikai epizodiski bija spējīgs konkurēt ar pasaules labākajiem spēlētājiem. 2009. gada maijā ATP turnīrā Minhenē uzvarēja 500. mačā savā karjerā vienspēlēs, pieveicot vācieti Filipu Petcšneru. Savukārt 2014. gada marta beigās turnīrā Maiami L. Hjūits uzvarēja 600. mačā savā karjerā vienspēlēs, pieveicot holandieti Robinu Hāse. 2016. gada janvārī pēc zaudējuma Austrālijas atklātā čempionāta otrās kārtas mačā pret spāni Davidu Fereru ar 2-6, 4-6, 4—6 noslēdza savu karjeru vienspēlēs, taču pēc tam vairākkārt piedalījās dubultspēļu turnīros kopā ar dažādiem partneriem. 2005. gadā žurnāls TENNIS Magazine viņu ierindoja 34. vietā starp 40 labākajiem tenisistiem kopš 1965. gada. Karjeras laikā ir nopelnījis vairāk nekā 18 miljonus dolāru naudas balvās. 2000. gadā L. Hjūits sāka satikties ar Beļģijas tenisisti Kimu Klijstersu, ar kuru viņi iepazinās Austrālijas Atklātā čempionāta laikā (Kimas jaunākā māsa esot lūgusi L. Hjūita autogrāfu). 2003. gadā abi izsludināja saderināšanos, bet 2004. gada rudenī šis pāris negaidīti izšķīrās. 2005. gada janvārī pēc zaudējuma Austrālijas Atklātā čempionāta finālā L. Hjūits negaidīti bildināja savu jauno draudzeni Rebeku Kārtraitu (dzimusi 1983. gadā). Tiesa, abi bija pazīstami jau pirms tam. Viņi apprecējās 2005. gada 21. jūlijā. Tā paša gada 29. novembrī piedzima abu pirmais bērns — meita Mia Rebeka (Mia Rebecca). 2008. gada 11. decembrī Rebekai piedzima dēls, kuru nosauca par Krūzu Leitonu (Cruz Lleyton). L. Hjūita māsa Džeislina Hjūita (Jaslyn Hewitt) tāpat ir spēlējusi tenisu, bet tagad nodarbojas ar bodibildingu. Vikikrātuvē par šo tēmu ir pieejami multivides faili. Skatīt: Leitons Hjūits. Encyclopædia Britannica raksts (angliski) Olympedia profils (angliski) Munzüger Sport profils (vāciski) ATP tenisista profils (angliski) ITF profils (angliski) Deivisa kausa profils (angliski) Starptautiskās tenisa slavas zāles profils (angliski) Tennis Temple profils (angliski) tennisabstract.com profils (angliski)