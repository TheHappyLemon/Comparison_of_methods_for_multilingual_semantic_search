Timoras jūra (indonēziešu: Laut Timor — ‘Austrumu jūra’, angļu: Timor Sea, tetunu: Tasi Mane) ir malas jūra Indijas okeāna austrumu daļā starp Austrāliju un Āzijai piederošajām Mazajām Zunda salām. Lielākais dziļums atrodas ziemeļu daļā (Timoras dziļvaga), pie Indonēzijas salām — šeit jūra sasniedz 3 310 m dziļumu. Pārējā jūras daļa ir daudz seklāka, liela daļa ir seklāka par 200 m. Dienvidu daļa atrodas uz Sahulas šelfa, kas ir daļa no Austrālijas kontinentālā šelfa. Timoru jūrā veidojas tropiskās vētras un tropiskie cikloni. Ūdens sāļums — 34-35‰. Uzskata, ka Austrāliju pirmie cilvēki sasniedza tieši pāri Timoras jūrai. Ziemeļos atrodas Timora, Baratdajas salas, Bandas jūra. Ziemeļaustrumos — Tanimbaras salas. Austrumos — Arafuru jūra, kas tehniski jau ir daļa no Klusā okeāna. Dienvidos — Austrālija, kur jūra veido Žozefa Bonaparta līci. Dienvidaustrumos — Austrālijai piederošā Melvila sala un Van Dīmena līcis. Rietumos — Indijas okeāns, Ašmora un Kartjē salas, ziemeļrietumos saskaras ar Savu jūru. Zem Timoras jūras atrodas nozīmīgi naftas un dabasgāzes krājumi. Lielā Saullēkta naftas lauks (Greater Sun Rise Area) ir viens no lielākajiem Āzijas un Klusā okeāna reģionā un varētu dot Austrumtimorai ap 4 miljardus dolāru ienākumu. Austrālija un Austrumtimora ilgstoši nevarēja vienoties par to, kurai valstij piederēs jūras gultne, kas pazīstama ar nosaukumu "Timoras sprauga" (angļu: Timor Gap). Austrumtimora velk jūras robežu pa viduslīniju starp abām valstīm, toties Austrālija — pa kontinentālā šelfa ārējo malu. Starptautiskā jūras tiesību likumdošana paredz, ka jūras robeža šādā gadījumā ir jāvelk pa viduslīniju, savukārt Austrālija pirms šīs normas spēkā stāšanās (1994) vienojās ar agrāko Austrumtimoras okupantu — Indonēziju — ka tai pieder viss kontinentālais šelfs. Šī iemesla dēļ Austrālija arī centās kavēt Austrumtimoras neatkarības atzīšanu. 2006. gada 12. janvārī abas valstis vienojās sadalīt atradnes krājumus uz pusēm. Vikikrātuvē par šo tēmu ir pieejami multivides faili. Skatīt: Timoras jūra. Encyclopædia Britannica raksts (angliski) Krievijas Lielās enciklopēdijas raksts (krieviski) Timor Sea Designated Authority, Austrālijas un Austrumtimoras kopīgais naftas atradņu apguves projekts (angliski) Arhivēts 2006. gada 21. novembrī, Wayback Machine vietnē.