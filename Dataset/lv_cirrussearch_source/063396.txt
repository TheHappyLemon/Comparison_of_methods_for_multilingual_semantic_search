Zilganais meldrs (latīņu: Scirpus tabernaemontani) ir grīšļu dzimtas suga. Savvaļā tā ir sastopama Eirāzijā. Ziemeļu un rietumu Eiropā galvenokārt aug jūras un okeāna piekrastē sāļainā augsnē. Latvijā zilganais meldrs sastopams nevienmērīgi — diezgan bieži jūras un Rīgas līča piekrastē, retumis Daugavas ielejā, pārējā teritorijā ļoti reti vai nav sastopams. Suga veido saaudzes jūras piekrastē, miklos smiltājos, piejūras ezeru palienē un upju sērēs. Zilganais meldrs ir daudzgadīgs, 1-2,5 m garš grīšļu dzimtas lakstaugs, kurš veido ceru. Stublājs ir apaļš, bezlapains, zilganzaļš, ar lapu makstīm pie pamata. Ziedkopa ir salikts čemurs, kurš ir izvietots stublāja galā. Pie ziedkopas pamata stāva seglapa, kas apmēram ziedkopas garumā vai to mazliet pārsniedz. Ziedkopa ir diezgan blīva (ga 2—5 cm), zari ir dažāda garuma, vārpiņas rūsganbrūnas, ziedplēksnes sīkkārpainas. Ziedam ir 2 drīksnas (būtiska atšķirības pazīme no ezera meldra). Auglis ir vienpusēji plakani uzpūsts riekstiņš (ap 0,2 cm garš). Zied jūnijā un jūlijā. «zilganais meldrs - Scirpus tabernaemontani C.C.Gmel. - Augi - Latvijas daba». www.latvijasdaba.lv. Skatīts: 2022-08-29. Vikikrātuvē par šo tēmu ir pieejami multivides faili. Skatīt: Zilganais meldrs. Encyclopædia of Life raksts (angliski)