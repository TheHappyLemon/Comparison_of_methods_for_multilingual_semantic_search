Adelaidas ielu trase (angļu: Adelaide Street Circuit) ir ielu trase, kura atrodas Adelaidā, Austrālijā. Tajā līdz 1995. gadam notika Formula 1 sacīkstes. Adelaidas trase bija pēdējā sezonas sacīkste visās 11 reizēs, kad tur notika sacīkstes. Albertparkā (Austrālijas GP mājvieta kopš 1996. gada) sacīkstes vienmēr ir norisinājušās kā pašas pirmās sezonā, izņemot 2006. gadu, kad tās bija jāpārceļ par dažām nedēļām vēlāk sakarā ar Sadraudzības spēlēm. Sakarā ar to, ka Adelaida vienmēr bija sezonas noslēdzošā trase, te bieži ir norisinājušies čempiona titulu izšķiroši notikumi. Piemēram, 1986. gadā Alēns Prosts izcīnīja titulu sakarā ar favorīta Naidžela Mensela formulas pārsprāgušo riepu. 1994. gadā abi titula pretendenti, Mihaels Šūmahers un Deimons Hills saduras un izstājas. Par čempionu kļūst Šūmahers, jo kopvērtējumā viņam ir viena punkta pārsvars. Bieži tiek uzskatīts, ka Šūmahers veica neatļautu manevru un patiesībā viņu vajadzēja diskvalificēt, tomēr Williams (Hilla komanda) neizvirzīja sūdzību. Kā vēlāk atzina komandas līdzīpašnieks Patriks Heds, tas bija tāpēc, ka komandai nešķita pareizi izcīnīt titulu vienā gadā ar Airtona Sennas bojāeju un jebkurā citā sezonā viņi būtu sūdzējušies FIA. 1991. gadā sacīkste beidzās pēc 14 apļiem jeb pusstundas, padarot to par visu laiku īsāko sacīksti. Lija spēcīgs lietus, tādēļ formulas bija nevadāmas un piloti neko īpaši nespēja saredzēt. 1995. gadā Mika Hekinens piedzīvoja smagu avāriju un kādu laiku pavadīja komā. Tikai mediķu ātrā reakcija izglāba jauno somu no bojāejas. Vēlāk viņš izcīnīja divus čempiona titulus. F1 trašu saraksts