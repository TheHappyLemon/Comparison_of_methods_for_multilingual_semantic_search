"Konans Barbars" (angļu: Conan the Barbarian) ir 1982. gada ASV episka fantāzijas piedzīvojumu filma, kuras režisors ir Džons Miliass, scenārija autori Miliass un Olivers Stouns. Filma balstīta uz Roberta Hauarda tāda paša nosaukuma grāmatu sērijas varoņa dēkām. Galvenās lomas atveido Arnolds Švarcenegers un Džeimss Ērls Džonss. Stāsts ir par barbaru cīnītāju vārdā Konans (Švarcenegers), kas alkst atriebt savu vecāku nāvi, nogalinot čūsku kulta līderi Tulsa Dūmu (Džonss). Ideja par Konana filmu radās jau 1970. gadu sākumā; izpildproducents Edvards Presmens un asociētais producents Edvards Samers gatavojās filmas uzņemšanai 1975. gadā. Viņiem bija nepieciešami divi gadi, lai iegūtu visas tiesības filmas uzņemšanai, pēc kā viņi parakstīja līgumu ar Švarcenegeru galvenajai lomai un Stounu scenārija sarakstīšanai. Tomēr Presmenam pietrūka finanses, lai realizētu šo projektu. 1979. gadā pēc tam, kad lielākās studijas atteicās ieguldīt līdzekļus šajā filmā, viņš projektu pārdeva Dino De Laurentisam; viņa meita Raffaella producēja filmu. Miliasu izvēlējās par režisoru un viņš pārrakstīja Stouna scenāriju. Pēdējā scenārijā variantā iekļāva ainas no Hauarda stāstiem un japāņu filmām "Septiņi samuraji" (1954) un Kwaidan (1965). Filmēšana ilga piecus mēnešus un norisinājās Spānijā, Madrides apkārtnē un Almerijas provincē. Rona Koba veidoto dekorāciju pamatā bija tumšo viduslaiku kultūra un Frenka Frazetas Konana gleznas. Miliass izvairījās no optiskajiem efektiem, dodot priekšroku savu ideju realizēšanai izmantojot mehāniskas konstrukcijas un optiskās ilūzijas. Švarcenegers veica lielāko daļu savu triku. Montāžas process ilga vairāk nekā gadu, jo tika izgrieztas vairākas vardarbīgas ainas. Filmu Ziemeļamerikā izplatīja Universal Pictures, bet pārējās teritorijās 20th Century Fox. Pirmizrāde norisinājās Spānijā 1982. gada 16. martā un 1982. gada 14. maijā Ziemeļamerikā. Pēc pirmizrādes filma saņēma dažādu kritiķu un skatītāju vērtējumu, pozitīvi tika uztvertas cīņu ainas, dekorācijas, režija, vizuālais stils un efekti, bet negatīvi - vardarbīgais sižets, kā arī atsevišķas ainas. Neskatoties uz visu filma bija finansiāli ienesīga, nopelnot vairāk nekā 68 miljonus ASV dolāru pie 20 miljonu ražošanas budžeta. Filma Švarcenegeram nesa pasaules atpazīstamību. "Konans Barbars" vairākas reizes ir pārizdots mājas video. Filma laika gaitā ieguvusi kulta filmas statusu un tās veiksme ļāva radīt turpinājumu "Konans iznīcinātājs" (Conan the Destroyer, 1984). 2011. gadā uzņemta tāda paša nosaukuma filma. «Conan the Barbarian». American Film Institute. Arhivēts no oriģināla, laiks: 2020. gada 22. marts. Skatīts: 2020. gada 21. marts. «Conan the Barbarian (1982)». The Numbers. Arhivēts no oriģināla, laiks: 2019. gada 17. oktobris. Skatīts: 2019. gada 19. novembris. «Conan the Barbarian (1982)». Box Office Mojo. Arhivēts no oriģināla, laiks: 2019. gada 26. oktobris. Skatīts: 2019. gada 19. novembris. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)