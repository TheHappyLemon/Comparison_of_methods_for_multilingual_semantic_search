Čārlzs Gordons Fulertons (Charles Gordon Fullerton; dzimis 1936. gada 11. oktobrī, miris 2013. gada 21. augustā) bija NASA astronauts, Gaisa spēku pulkvedis lidotājs. 1957. gadā Fulertons ieguva bakalaura grādu mehāniskajā inženierijā Kalifornijas Tehnoloģiju institūtā, bet 1958. gadā ieguva maģistra grādu. Gaisa spēkos Fulertons iestājās 1958. gada jūlijā. Viņš apguva iznīcinātāja pilota iemaņas un vēlāk kļuva par bumbvedēja B-47 pilotu. 1964. gadā viņš pabeidza ASV Izmēģinātājpilotu skolu. Kopš 1966. gada Fulertons trenējās Gaisa spēku orbitālās observatorijas programmā Manned Orbiting Laboratory (MOL) līdz tās atcelšanai 1969. gadā. 1969. gada septembrī Fulertons tika uzņemts NASA astronautu grupā. Viņš bija Mēness misiju Apollo 14, 15, 16 un 17 atbalsta apkalpēs. 1977. gadā Gordons Fulertons tika iekļauts Space Shuttle kosmoplāna prototipa Enterprise izmēģinājuma lidojumu vienā no divām apkalpēm. Viņš veica piecus atmosfēras lidojumus ar Enterprise. Fulertona pirmais kosmiskais lidojums notika 1982. gada martā misijā STS-3 Columbia pilota amatā. Otrais lidojums notika 1985. gada jūlijā — augustā misijā STS-51-F kā Challenger komandierim. Tajā tika izmantota Spacelab pētnieciskā laboratorija. Fulertons pēc tam darbojās kā izmēģinātājpilots ar dažādiem lidaparātiem. 2007. gada decembrī viņš atstāja NASA. Čārlzs Gordons Fulertons 2009. gadā piedzīvoja trieku. 2013. gada 21. augustā viņš mira. Fulertona biogrāfija NASA vietnē (angliski)