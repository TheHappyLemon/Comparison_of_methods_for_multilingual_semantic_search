Virgas pagasts ir viena no Dienvidkurzemes novadā administratīvajām teritorijām. Robežojas ar sava novada Priekules, Gramzdas, Kalētu, Bunkas, Bārtas un Gaviezes pagastiem. Pagasts atrodas Rietumkursas augstienes Vārtājas viļņotajā līdzenumā. Reljefu veido viļņots morēnu līdzenums. Augstums pie Paplakas sasniedz 67,9 m vjl. Pagasts ietilpst Bārtas upes baseinā, Vārtājas un Birztalas upes veido samērā dziļas ielejas. Pagasta vidusdaļā Vārtāja tek krāšņā senlejā, kas tiek saukta par Lanku. Tās platums ir 1- 2 km, krastu augstums līdz 40 m. Ieleja ir ļoti auglīga, kādreiz bijusi blīvi apdzīvota. Tā veidojusies ledus laikmeta beigu posmā, noplūstot ledāja ūdeņiem. Vārtāja ir robežupe Virgas pagasta rietumu nomalē, Birztala — dienvidu daļā. Uz Virgas izbūvēta Prūšu ūdenskrātuve. Vārtāja Birztala Braucupe Birztala Virga Melnupe Lašupe Niedrupe Pagastā ir pieci mikroliegumi: īpaši aizsargājamai putnu sugai mazajam ērglim (Aguila pomarina), melnajam stārķim (Ciconia nigra), īpaši aizsargājamai ziedaugu un paparžaugu sugai lielajai raganzālītei (Circaea lutetiana L.) un aizsargājamiem meža biotopiem. Vietējas nozīmes aizsargājama dabas teritorija: Virgas parks. parastais osis (5,06 m apkārtmērs), parastais ozols (5 m), parastais skābardis (1,82 m), parastā liepa (4,31m). Pirms Livonijas krusta kariem Virga atradās kuršu Piemares zemes dienvidaustrumu malā. 13. gadsimtā to iekļāva Livonijas ordeņvalstī, viduslaikos tagadējā Virgas muižas teritorijā bijusi nocietināta vācu bruņinieku pils. 1561. gadā šo teritoriju iekļāva Kurzemes un Zemgales hercogistē. Tagadējā pagasta teritorijā atradās trīs muižas: Virgas muiža (vācu: Wirgen), Paplakas muiža (Paplacken) un Purmsātu muiža (Pormsahten). 1918. gadā Grobiņas apriņķī izveidoja patstāvīgu Virgas pagastu, teritoriju atdalot no Priekules pagasta. 1935. gadā tā platība bija 39,9 km² un tajā dzīvoja 999 iedzīvotāji. 1945. gadā pagastā izveidoja Virgas ciema padomi, ko gan 1947. gadā likvidēja, bet atjaunoja 1949. gadā līdz ar pagasta likvidēšanu. Virgas ciems ietilpa Priekules (1949—1959) un Liepājas (1959—2009) rajonos. Virgas ciemam 1961. gadā pievienoja likvidēto Purmsātu ciemu. 1990. gadā ciemu reorganizēja par pagastu. 2009. gadā Virgas pagastu kā administratīvo teritoriju iekļāva Priekules novadā. 2021. gadā Priekules novadu iekļāva Dienvidkurzemes novadā. Sakarā ar 300 gadadienu kopš Zviedrijas karaļa Kārļa XII uzturēšanās Virgā 2001. gada vasarā tika atklāta piemiņas zīme „Kārļa zābaks”. Piemiņas zīmes idejas autors ir vēsturnieks Rihards Rubīns, ideju īstenoja tēlnieks Raimonds Gabaliņš un mākslinieks Raimonds Kalniņš. Valsts nozīmes kultūras pieminekļi: Brūveru pilskalns, Kalna Zīvertu senkapi, Paplakas pilskalns, Virgas senkapi pie Rūķīšiem, Purmsātu (Upes) pilskalns, Gabaliņu senkapi. Vietējas nozīmes kultūras pieminekļi: Kalviņu viduslaiku kapsēta, Virgas muižas apbūve, Piemiņas akmens deportētajiem pagasta iedzīvotājiem, 1905. gada piemiņas vieta Purmsātu kapsētā. Lielākās apdzīvotās vietas ir Paplaka (pagasta centrs), Virga un Purmsāti. Paplaka atrodas 201 km attālumā Rīgas. Fricis Roziņš (1870—1919), Iskolata priekšsēdētājs Aina Karele (1942), aktrise Žanis Voldemārs Puķītis (1925-1999), novadpētnieks, grāmatas "Atmiņu stāsti. Par Priekuli un novadniekiem" autors Jānis Arvīds Puķītis (1932-1992), skolotājs, sabiedriskais darbinieks Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0. «Reģionu, novadu, pilsētu un pagastu kopējā un sauszemes platība gada sākumā». Centrālā statistikas pārvalde. Skatīts: 18 janvāris 2023. «Iedzīvotāju skaits pēc tautības reģionos, pilsētās, novados, pagastos, apkaimēs un blīvi apdzīvotās teritorijās gada sākumā (pēc administratīvi teritoriālās reformas 2021. gadā) 2021 - 2022». Centrālā statistikas pārvalde. Skatīts: 3 oktobris 2023. Latvijas iedzīvotāju skaits pašvaldībās Okupētās Latvijas administratīvi teritoriālais iedalījums. Latvijas Valsts arhīvu ģenerāldirekcija. Rīga, 1997. ISBN 9984-9256-0-9 Paplakas pilskalns