Alfonsīna Strada (itāļu: Alfonsina Strada; dzimusi 1891. gada 16. martā, mirusi 1959. gada 13. septembrī) bija Itālijas riteņbraucēja, vienīgā sieviete, kura piedalījusies vienā no lielajām riteņbraukšanas tūrēm. Viņa startēja 1924. gada Giro d'Italia, organizatoriem viņu uzskatot par vīrieti. Laikraksti viņu nosauca par Sātanu brunčos. Viņas riteņbraucējas karjera ilga 26 gadus. A. Strada mira 68 gadu vecumā, apkopjot savu motociklu pēc atgriešanās no velosacīkšu apmeklēšanas. Stradai iespēja braukt Giro d'Italia radās nesaskaņu dēļ starp organizatoru Emilio Kolombo no Gazzetta dello Sport un tābrīža labākajiem braucējiem, kuri bija atteikušies piedalīties. Kolombo rīkojās kā bija darījuši Tour de France organizatori un piedāvāja dalību sacensībās katram, kurš to vēlējās. Gazzetta dello Sport apsolīja apmaksāt rēķinus, viesnīcas un pārtiku. Laikraksts piedāvāja dalību 90 braucējiem, 600 vistas, 750 kg cita veida gaļu, 4 800 banānus un 720 olas. Netika piedāvāti komandu menedžeri, masieri, mehāniķi vai komandas auto. Strada pieteicās kā "Strada, Alfonsin." Pēdējā burta "o" vai "a" trūkums noslēpa viņas dzimumu. Viņu pieņēma ar numuru 72 un pieņemot, ka viņa ir vīrietis, žurnālisti par viņu rakstīja kā Alfonsīno. Patiesība atklājās dienu pirms starta, kad bija jau par vēlu. Pirmajā dienā viņa finišēja 74. vietā, stundu aiz uzvarētāja, kas tobrīd nebija nekas ārkārtējs, braucējus varēja atdalīt pat vairākas stundas. Viņa finišēja kā 50. no 65 dalībniekiem posmā no Dženovas uz Florenci un nokļuva līdz pat Neapolei. Tad mainījās laika apstākļi. Pūta spēcīgs vējš, lija lietus un pāri ceļam ripoja akmeņi. Strada bija viena no daudziem, kura krita. Viņa salauza velosipēda stūri un viņa stāvēja ceļa malā, līdz kāds zemnieks ar slotas kāta palīdzību salaboja to. Viņa turpināja ar vienu metāla rokturi un slotas kātu kā otru, bet finišēja ārpus laika ierobežojuma. «Torrelli Cycles — Article about Alfonsina Strada at the 1924 Giro d'Italia». Arhivēts no oriģināla, laiks: 2008. gada 8. oktobrī. Skatīts: 2008. gada 19. oktobrī. Arhivēts 2008. gada 8. oktobrī, Wayback Machine vietnē. Procycling, 2005 The Sport.org profils (angliski) ProCyclingStats profils (angliski) Cycling Archives profils (angliski) CycleDatabase profils (angliski)