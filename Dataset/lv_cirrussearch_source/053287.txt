Ādolfs "Adi" Hiters (vācu: Adolf "Adi" Hütter; dzimis 1970. gada 11. februārī) ir austriešu futbola treneris un bijušais futbolists. Spēlējis pussarga pozīcijā, bijis Austrijas futbola izlases dalībnieks. Kā treneris strādājis vairākos Austrijas klubos, bijis arī Vācijas Bundeslīgas klubu Frankfurtes "Eintracht" un Menhengladbahas "Borussia" galvenais treneris. Hiters ir Rheindorf Altach kluba audzēknis. Vēlāk pārstāvēja Grazer AK un LASK. 1993. gadā pārgāja uz Zalcburgas "Austria" (tagad Red Bull Salzburg), kurā nospēlēja septiņas sezonas. Šajā laikā trīs reizes kļuva par Austrijas čempionu (1994., 1995. un 1997. gadā). 1994. gadā ar Zalcburgas klubu iekļuva UEFA kausa finālā, kurā piekāpās Milānas "Internazionale". 2000. gadā atgriezās Grazer AK, 2002. gadā ar to uzvarēja Austrijas kausa izcīņā. No 2002. līdz 2005. gadam pārstāvēja Austrijas 1. līgas komandu Kapfenberger SV. Karjeru noslēdza 2007. gadā Red Bull Salzburg otrajā komandā. Austrijas izlasē debitēja 1994. gada 23. martā draudzības spēlē pret Ungāriju. Savā otrajā spēlē izlasē pret Skotiju guva vārtus. Divreiz karjeras laikā spēlējis pret Latvijas izlasi. Pēdējo spēli izlasē aizvadīja 1997. gadā pret Baltkrieviju 1998. gada FIFA Pasaules kausa kvalifikācijā. Kopumā izlases rindās aizvadījis 14 spēles un guvis trīs vārtus. Pēc spēlētāja karjeras beigām palika strādāt Red Bull Salzburg kluba sistēmā. Sākumā bija kluba otrās komandas trenera asistents, vēlāk kļuva par otrās komandas galveno treneri. No 2009. līdz 2012. gadam vadīja Rheindorf Altach Austrijas otrajā pēc līmeņa līgā, bet nespēja klubu atgriezt Austrijas Bundeslīgā. 2012. gada vasarā kļuva par SV Grödig galveno treneri un jau pirmajā sezonā ar to iekļuva Bundeslīgā. 2013.—2014. gada sezonā izcīnīja 3. vietu, iegūstot ceļazīmi uz UEFA Eiropas līgu. 2014.—2015. gada sezonā bija Red Bull Salzburg galvenais treneris un kļuva par Austrijas Bundeslīgas čempionu, kā arī uzvarēja Austrijas kausa izcīņā, tomēr pēc sezonas klubu atstāja. 2015. gada septembrī tika apstiprināts par Šveices Superlīgas kluba Young Boys galveno treneri. 2017.—2018. gada sezonā aizveda komandu līdz Šveices čempiontitulam. 2018. gada maijā kļuva par Vācijas Bundeslīgas kluba Frankfurtes "Eintracht" galveno treneri, aizvietojot Niko Kovaču. Ar Frankfurtes klubu sasniedza 2018.—2019. gada UEFA Eiropas līgas pusfinālu. 2019. gada jūnijā Vācijas Profesionālo futbolistu savienība atzina Hiteru par sezonas labāko treneri. Pēc 2020.—2021. gada sezonas atstāja klubu un kļuva par Menhengladbahas "Borussia" galveno treneri. Vācijas Bundeslīgā ar komandu ieņēma tikai 10. vietu un sezonas beigās pēc abpusējas vienošanās amatu atstāja. 2023. gada jūlijā kļuva par AS Monaco galveno treneri. «Adi Hütter stats». eu-football.info (angļu). Skatīts: 2020. gada 31. maijā. «"Traum erfüllt sich": Adi Hütter übernimmt Frankfurt». kicker.de (vācu). 2018. gada 16. maijā. Skatīts: 2020. gada 31. maijā. «Adi Hütter Trainer des Jahres». faz.net (vācu). 2019. gada 6. jūnijā. Skatīts: 2020. gada 31. maijā. «Adi Hütter to take over as Borussia head coach». borussia.de (angļu). 2021. gada 13. aprīlis. Skatīts: 2021. gada 15. augustā. «Borussia and Adi Hütter part ways». borussia.de. 2022. gada 14. maijs. Skatīts: 2022. gada 13. jūlijā. «Adi Hütter übernimmt AS Monaco». kicker.de (angļu). 2023. gada 4. jūlijā. Skatīts: 2023. gada 4. jūlijā. Vikikrātuvē par šo tēmu ir pieejami multivides faili. Skatīt: Adi Hiters. Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)