Eiropas Brīvās tirdzniecības asociācija (EBTA) (angļu: European Free Trade Association (EFTA)) ir brīvās tirdzniecības telpa, kurā ietilpst četras Eiropas valstis (Islande, Lihtenšteina, Norvēģija un Šveice). Lai arī to valdības vai arī iedzīvotāji referendumu balsojumu veidā ir atteikušies pievienoties Eiropas Savienībai (ES), tomēr to ekonomikas ir cieši integrētas ar ES valstu ekonomikām. EBTA apvieno tās dalībvalstis iekšējā tirgū, kas balstās uz četrām brīvībām: brīva preču, brīva pakalpojumu, brīva personu un brīva kapitāla kustība starp EBTA valstīm. Eiropas brīvās tirdzniecības asociācija dibināta 1960. gada 3. maijā. Tajā tolaik ietilpa septiņas Eiropas valstis (Apvienotā Karaliste, Austrija, Dānija, Norvēģija, Portugāle, Šveice un Zviedrija), kas netika uzņemtas vai nevēlējās pievienoties Eiropas Kopienai, kurā dominēja Francija un VFR. 1970. gadā EBTA pievienojās Islande. Pēc tam, kad 1973. gadā Apvienotā Karaliste un Dānija tomēr pievienojās Eiropas Kopienai, arī atlikušās EBTA valstis līdz 1977. gadam noslēdza divpusējos sadarbības līgumus ar EK valstīm. 1986. gadā Portugāle pievienojās Eiropas Savienībai, bet EBTA iestājās Somija (1986) un Lihtenšteina (1991). Lai ļautu EBTA valstīm piedalīties Eiropas vienotajā tirgū bez pievienošanās ES, 1994. gada 1. janvārī pēc Eiropas Brīvās Tirdzniecības Asociācijas (EBTA) valstu (Austrijas, Islandes, Lihtenšteinas, Norvēģijas, Somijas, Šveices un Zviedrijas) un Eiropas Savienības 1992. gada koplīguma ratifikācijas, izveidojās Eiropas Ekonomiskā Telpa (EET), kurā neiekļāvās Šveice. Tomēr Šveicei ar ES ir divpusējs līgums, kas pēc satura ir līdzīgs EET līgumam. 1995. gadā Austrija, Somija un Zviedrija pievienojās Eiropas Savienībai un EBTA palika tikai četras valstis. Norvēģija divreiz (1972. un 1994. gadā) un Šveice vienreiz (1992. gadā) referendumos noraidīja iestāšanos ES. Lihtenšteina politiski un ekonomiski ir cieši saistīta ar Šveici. 2013. gadā arī Islandes valdība pieņēma lēmumu par iestāšanās sarunu apturēšanu. Iceland's EU bid is over, commission told no euobserver.com Dziļās un aptverošās brīvās tirdzniecības zona Centrāleiropas Brīvās Tirdzniecības vienošanās Eiropas Ekonomiskā Telpa Eiropas Savienība