Leonīds Kravčuks (ukraiņu: Леонід Макарович Кравчук; dzimis 1934. gada 10. janvārī, miris 2022. gada 10. maijā) bija ukraiņu politiķis, bijušais Ukrainas PSR Augstākās padomes priekšsēdētājs (1990-1991) un Ukrainas Republikas prezidents (1991-1994). Dzimis 1934. gada 10. janvārī Veļikožitinā, toreiz Polijai piederošajā Rietumukrainā (tagad Rivnes apgabalā). Tēvs Makars Kravčuks dienēja Polijas jātnieku armijā, pēc tam Sarkanajā armijā, kritis Otrajā pasaules karā. Studēja Kijevas Valsts universitātē, kuru absolvēja 1958. gadā. Strādāja par pasniedzēju Čerņivcu finanšu tehnikumā (1958-1960). Vēlāk bija lektors Politiskās izglītības namā, sekretāra palīgs, katedras vadītājs, darbojās PSRS Komunistiskās partijas Čerņivcu apgabala komitejā (1960-1967). PSKP CK Sabiedrisko zinātņu akadēmijas aspirants Maskavā (1967-1970), bēc tās beigšanas darbojās Ukrainas Komunistiskās partijas Centrālajā komitejā (1970-1988), bija Ukrainas KP Politbiroja locekļa kandidāts (1989-1990), loceklis (1990-1991). Ukrainas PSR Augstākās padomes priekšsēdētājs (1990-1991). Pēc Augusta puča izstājās no Komunistiskās partijas, Ukrainas vārdā parakstīja Belovežas gāršas līgumu. Pēc tam bija Ukrainas Republikas prezidents (1991-1994). Vikikrātuvē par šo tēmu ir pieejami multivides faili. Skatīt: Leonīds Kravčuks.