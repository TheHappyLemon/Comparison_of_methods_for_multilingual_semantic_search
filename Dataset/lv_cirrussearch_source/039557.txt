Kolima (krievu: Колыма, jakutu: Халыма) ir upe Krievijas Federācijas Tālajos austrumos. Plūst caur Sahas Republiku un Magadanas apgabalu. Pēc baseina kopplatības (647 000 km²) sestā lielākā Krievijas upe. Nosaukums cēlies no evenku valodas голомо vai jakutu valodas халыма — no baļķiem būvēts konusveida mājoklis. Upe sākas Čerska grēdāja dienvidos, saplūstot Kulu un Ajanjurjahas upēm. Plūst ziemeļu virzienā, ietek Austrumsibīrijas jūras Kolimas līcī. Garums ir 2129 km, bet ar Kulu — 2513 km. Augštecē plūst pa kalnainu apvidu starp Čerska grēdāju, Kolimas kalnieni un Jukagiru kalnieni. Lejtecē plūst pa Kolimas zemieni. Aizsalst oktobra vidū, ledus iziet maija beigās. Upe kuģojama no Ustjsreņekanas Magadanas apgabalā, navigācija 3—3,5 mēnešus gadā. Lielākās ostas krastos ir Čerska un Sredņekolimska. Lielākās apdzīvotās vietas upes krastos ir Sredņekolimska, Zirjanka, Čerska, Siņegorje un Seimčana. Вода России. Колыма «Kolima». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 366. lpp. Определение "Колыма" в Большой Советской Энциклопедии Vikikrātuvē par šo tēmu ir pieejami multivides faili. Skatīt: Kolima. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)