Roberts Šeklijs (Robert Sheckley, dzimis 1928. gada 16. jūlijā, miris 2005. gada 9. decembrī) bija amerikāņu fantastikas rakstnieks. Šeklija darbi bieži izceļas ar īpašu humoru, dažbrīd tajos vērojamas arī absurda iezīmes. Roberts Šeklijs dzimis Ņujorkā Bruklinā, bet audzis Ņūdžersijā. No 1946. līdz 1948. gadam dienējis ASV armijā Korejā. 70. gados viņš dzīvojis Spānijas salā Ibizā, tad atgriezies Ņujorkā, lai kļūtu par žurnāla OMNI Magazine literāro redaktoru. Līdz savai nāvei Šeklijs dzīvoja Portlendā. 2005. gada aprīlī, kad Šeklijs atradās vizītē Ukrainā, viņš saslima un tika hospitalizēts. Nedēļu viņa stāvoklis tika raksturots kā ļoti smags, taču tad stāvoklis uzlabojās, un Šeklijs varēja atgriezties ASV. 20. novembrī viņam tika izdarīta smadzeņu operācija, tomēr 9. decembrī Šeklijs slimnīcā 77 gadu vecumā nomira. Savus darbus publicēt Šeklijs sāka 1951. gadā dažādos zinātniskās fantastikas žurnālos. Kopš tā laika viņš sarakstījis vairākus simtus stāstu, desmitiem romānu (vairākus kopā ar Rodžeru Zelazniju, Hariju Herisonu). Vairāki viņa darbi ir ekranizēti, vispazīstamākā pēc Šeklija darba motīviem uzņemtā filma ir itāļu "Desmitais upuris" (1965) ar Marčello Mastrojanni un Urzulu Andresu galvenajās lomās. Tiek uzskatīts, ka viņa romāns Dimension of Miracles ietekmējis Duglasu Adamsu, rakstot slaveno "Galaktikas ceļvedi stopētājiem". Latviešu valodā sērijā "Fantastikas pasaulē" izdots stāstu krājums "Šis tas par velti" (Zinātne, Rīga, 1972). Bez tam žurnālā "Zinātne un Tehnika" publicēti stāsti no cikla par Arnoldu un Gregoru "Laksa atslēga" un "Spoks-V". Oficiālā mājaslapa Šeklija darbi angļu valodā Šeklija darbi krievu valodā Moškova bibliotēkā