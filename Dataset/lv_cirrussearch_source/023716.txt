Valentīna Moneta (Valentina Monetta; dzimusi 1975. gada 1. martā) ir Sanmarīno dziedātāja. Viņa ir pārstāvējusi Sanmarīno 2012., 2013., 2014. un 2017. gada Eirovīzijā. Vēl piedalījusies 2008. gada Sanmarīno nacionālajā atlasē. Valentīna piedalījās arī 2017. gada Eirovīzijas dziesmu konkursā duetā kopā ar Džimiju Vilsonu. 2012. gada Eirovīzijā Moneta Sanmarīno pārstāvēja ar dziesmu The Social Network Song, kuras sākotnējais nosaukums bija Facebook Uh, Oh, Oh, tomēr dziesmas vārdus diskvalificēja noteikumu pārkāpuma dēļ (savā pusfinālā ar 31 punktu tā ierindojās 14. vietā, tādējādi tāpat nekvalificējoties finālam). 2013. gada Eirovīzijā viņa izpildīja dziesmu Crisalide (Vola), ar ko savā pusfinālā ar 47 punktiem ierindojās 11. vietā, tādējādi nekvalificējoties finālam. 2014. gada Eirovīzijā Moneta pārstāvēja valsti ar dziesmu Maybe, šoreiz viņa kvalificējās finālam, kur ierindojās 24. vietā. Moneta ir trešā māksliniece Eirovīzijas vēsturē, kas piedalās trijos konkursos pēc kārtas. 2017. gada Eirovīzijā viņa, kopā ar Džimiju Vilsonu, piedalījās ar dziesmu Spirit of the Night, bet savā pusfinālā ieguva 18. (pēdējo) vietu, kas neļāva viņiem kvalificēties finālam. Ir izdevusi trīs studijas albumus: Il mio gioco preferito, La storia di Valentina Monetta, Sensibilità (Sensibility). «Valentina Monetta rappresenterà San Marino a Baku 2012». San Marino RTV (Italian). Arhivēts no oriģināla, laiks: 2012. gada 7. maijā. Skatīts: 2012. gada 14. marts. Gordon Roxburgh. «Valentina Monetta to represent San Marino». EBU. Skatīts: 2012. gada 14. marts. Oficiālā tīmekļa vietne