Eduards Ulriks Vilhelms Polons (Eduard Ulrik Vilhelm Polón, dzimis 1861. gada 16. jūnijā, miris 1930. gada 30. septembrī) bija Somijas inženieris un uzņēmējs. Pazīstams kā Suomen Gummitehdas dibinātājs un Nokia grupas izveidotājs. Eduarda Polona tēvs bijis Nastolas lensmanis. 1880. gadā Eduards pabeidza Porvo liceju un 1890. gadā ieguva maģistra grādu tiesību zinātnēs. Pēc tam Polons strādāja par advokātu Helsinkos. Bez tam viņš pildīja arī referenta pienākumus Senāta finanšu nodaļā un veica kancelejas darbus Cietumu dienestā. 1898. gadā Eduards Polons bija viens no gumijas izstrādājumu ražošanas uzņēmuma Suomen Gummitehdas (tagad Nokian Renkaat) dibinātājiem. Tajā viņš bija izpilddirektors un lielākais kapitāldaļu turētājs. Rūpnīca sākotnēji atradās Helsinkos, bet 1904. gadā tika pārcelta uz Nokiu. No 1905. līdz 1906. gadam Polons bija Pilsētnieku parlamenta deputāts. 1916. gada aprīlī Eduards Polons kā fennomāns ar savu dēlu Tauno tika izsūtīts uz Sibīriju. Viņš bija viens no Somijas neatkarības piekritēju slepenas biedrības Kagaali biedriem. Polons no izsūtījuma turpināja vadīt savu uzņēmumu. Piemēram, 1916. gada 13. oktobrī Čuhlomā, Kostromas guberņā Polons sarīkoja Suomen Gummitehdas valdes sēdi, uz kuru ieradās finanšu direktors Anti Antero (Antti Antero) un valdes loceklis Gustavs Vesterlunds (Gustaf Westerlund). Polons Somijā atgriezās 1917. gadā. Suomen Gummitehdas elektrību piegādāja blakus esošais kokapstrādes uzņēmums Nokia Ab. Pēc Pilsoņu kara Nokia bija gandrīz bankrotējis, tāpēc 1918. gadā Suomen Gummitehdas iegādājās vairākumu akciju, lai nodrošinātu savai rūpnīcai nepārtrauktu elektroapgādi. 1922. gadā iegūts vairākums kabeļu ražotājā Suomen Kaapelitehdas Ab (tagad Prysmian Finland). Līdz ar to Eduards Polons bija izveidojis daudznozaru uzņēmumu grupu. Viņš grupas uzņēmumus neapvienoja, jo bažījās, ka kreisi noskaņotās partijas varētu nacionalizēt uzņēmumu, kurš Somijai būtu kļuvis pārāk liels. Grupas apvienošana vienā uzņēmumā ar nosaukumu Nokia notika 1967. gadā. 1930. gadā izpilddirektora amatā Polonu nomainīja Torstens Vesterlunds, kurš kopš 1925. gada bija viņa vietnieks. Eduards Polons bija arī viens no apdrošināšanas uzņēmuma Palovakuutus-Osakeyhtiö Pohjola (tagad OP-Pohjola) dibinātājiem 1891. gadā. Viņš 1904. gadā kļuva par Sanoma Oy valdes locekli. Polons bagātību ieguva, veiksmīgi investējot, un bija vairāku biržā kotēto uzņēmumu akciju vairākuma turētājs. Eduards Polons bija precējies ar rakstnieci Edīti Polonu (Āngeri, Edith Ahnger). Viņiem bija pieci bērni. 1915. gadā Edīte mira. Polona vecākais dēls Eino 1916. gadā kā brīvprātīgais iestājās Vācijas armijā somu jēgeru bataljonā, kur apguva karošanas prasmes. Pulkvedis Eino Polons Turpinājuma karā tika apbalvots ar Mannerheima Krustu. Polón Arhivēts 2013. gada 16. septembrī, Wayback Machine vietnē. Nokian kaupunki