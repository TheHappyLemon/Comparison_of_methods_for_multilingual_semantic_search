Briesmīgais vilks (Canis dirus) ir suņu dzimtas (Canidae) suņu ģints (Canis) izmiris plēsējs, kas dzīvoja pleistocēna laikā gan Dienvidamerikas, gan Ziemeļamerikas teritorijā. Lai gan briesmīgais vilks ir tuvs radinieks pelēkajam vilkam (Canis lupus), tomēr tas nav nevienas mūsdienās dzīvojošās sugas pirmatnējais priekštecis. Briesmīgais vilks dzīvoja tikai Amerikas kontinentā tāpat kā koijots. Kad pelēkais vilks no Eirāzijas ienāca Ziemeļamerikā, abas vilku sugas apdzīvoja kopīgas teritorijas vairākus simtus tūkstošus gadu. Tas izmira pirms apmēram 10 000 gadiem. Daži zinātnieki uzskata, ka vēl pirms 4000 gadiem briesmīgais vilks nelielā daudzumā dzīvoja Ozarku kalnos. Pirmos fosilos kaulus briesmīgajam vilkam atrada Francis Links 1854. gadā Indiānas štatā pie Ohaio upes Evansvillas tuvumā, bet visbagātākie atradumi ir bijuši Kalifornijā. Briesmīgais vilks ir bijis nedaudz lielāks nekā pelēkais vilks. Tā ķermeņa garums ir bijis apmēram 1,5 m, svars 57-79 kg. Lai arī abas sugas ir diezgan līdzīgas, tomēr starp vilkiem ir būtiskas atšķirības. Briesmīgā vilka kājas proporcionāli ir bijušas daudz īsākas, viss augums druknāks, un smadzeņu apjoms daudz mazāks. Zobi briesmīgajam vilkam ir bijuši lielāki un asāki. Kaulu pētījumi zinātniekiem ir atklājuši, ka suņu ģints ir cēlusies no neliela, lapsai līdzīga dzīvnieka Leptocyon, kas apdzīvoja Ziemeļameriku vēlajā miocēnā pirms 9 - 10 miljoniem gadu, kopīgi ar lapsām (Vulpes) un pelēkajām lapsām (Urocyon). Suņu dzimta drīz vien izplatījās arī Āzijā un Eiropā. Nākamo 9 miljonu gadu laikā Leptocyon attīstījās, un tā vietā pleistocēna vidū pirms 800 000 gadiem Ziemeļamerikā radās Canis ambrusteri, kas izplatījās abos Amerikas kontinentos. Ziemeļamerikā tas drīz izzuda, attīstoties par briesmīgo vilku. Ir arī citas zinātniskas versijas, kā attīstījās briesmīgais vilks, pieņemot, ka tā priekštecis ir bijis kāds neliels Dienvidamerikas pirmatnējais vilks. Pleistocēna beigās pirms 300 000 gadiem no Eirāzijas ienāca pelēkais vilks, šķērsojot aizsalušo Beringa jūras šaurumu. «Arhivēta kopija». Arhivēts no oriģināla, laiks: 2008. gada 10. septembrī. Skatīts: 2008. gada 17. septembrī. World of the Wolf - Canis dirus http://www.museum.state.il.us/exhibits/larson/canis.html http://www3.interscience.wiley.com/journal/118623918/abstract?CRETRY=1&SRETRY=0[novecojusi saite] http://faculty.evansville.edu/ck6/bstud/direwolf.html https://web.archive.org/web/20071212184241/http://www.tarpits.org/education/guide/flora/wolf.html https://web.archive.org/web/20090304014417/http://searchingwolf.com/wevolve.htm https://web.archive.org/web/20090321075637/http://www.ansp.org/museum/leidy/paleo/canis.php