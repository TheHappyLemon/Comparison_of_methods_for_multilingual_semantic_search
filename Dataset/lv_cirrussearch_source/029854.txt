Stāmerienas pils (vācu: Schloss Stomersee) ir muižas pils Stāmerienas pagasta Vecstāmerienā, Gulbenes novadā, Latvijā. Muiža līdz 20. gadsimta 30. gadu beigām piederēja baroniem fon Volfiem. 1765. gadā nodibināta Stāmeres pusmuiža, kas 1809. gadā, kas, atdaloties no Vecgulbenes muižas, kļuva par patstāvīgu muižu. Apbūve sāka veidoties 19. gadsimta sākumā. 1887. gadā muižas teritorijā minēta baznīca, kungu māja, vairākas saimniecībasēkas, ūdensdzirnavas, trīs skolas, veikals, četri krogi un vairākas citas ēkas. 1897. gadā te uzcelta linu apstrādes fabrika. 1905. gada revolūcijas laikā pils nodedzināta, 1908. gadā atkal atjaunota. 1930. gados muižas pilī vairākas reizes uzturējās itāliešu rakstnieks Džuzepe Tomazi di Lampedūza. 1945. gadā pilī ierīkots lauksaimniecības tehnikums, no 1964. līdz 1992. gadam Stāmerienes muižas pilī atradās padomju saimniecības "Stāmeriena" kantoris un ciema (vēlāk pagasta) padome. 2001. gadā tika uzsākta pils restaurācija, tomēr muižas pils atjaunošanu kavēja ilgstošs juridisks strīds starp tās nomnieku Andreju Vīcupu un Gulbenes novada (iepriekš Stāmerienas pagasta) pašvaldību. Pēc tiesvedības 2016. gadā par pils apsaimniekotāju kļuva Gulbenes novada pašvaldība, bija plānots, ka uz pili pārcelsies Stāmerienas tūrisma informācijas centrs. 2017. gadā tika uzsākta ēkas jumta, logu un fasādes restaurācija. Pēc restaurācijas 2019. gada novembra beigās tika atklāts Stāmerienas pils atjaunotais vēsturiskais ārējais veidols, kā arī multimediālā ekspozīcija par Volfu dzimtu un lielformāta fotoizstāde par pils vēsturi. Pili pārvalda Gulbenes novada pašvaldības aģentūras “Gulbenes tūrisma un kultūrvēsturiskā mantojuma centrs” struktūrvienība “Stāmerienas pils”. 2020. gadā Stāmerienas pils ieguva 2. vietu skatē "Gada labākā būve Latvijā 2019" nominācijā "Restaurācija". 2021. gadā Stāmerienas pils saņēma augstāko apmeklētāju novērtējumu Kultūras ministrijas informatīvajā kampaņā “Atrastā Latvija”. Muižas pils sākumā (1843. vai 1852. gadā) uzcelta neogotikas stilā, 1870.—1880. gados tā pārbūvēta neorenesanses stilā. Pilij ir divi stāvi, pati ēka ir asimetriska ar kvadrāta plāna torni, galvenās fasādes labajā pusē atrodas mazāks tornītis. Starp torņiem esošās sienas vidū galvenās ieejas portāls ar fon Volfu dzimtas ģerboni. Mūsdienās muižas teritorijā atrodas muižas pils, klēts, dažas saimniecības ēkas. Netālu Stāmerienas pareizticīgo baznīca. Ap pili starp Stāmerienas un Pogas ezeru izveidots ainavu parks 28,4 ha platībā pēc vēdekļveida principa. Latvijas enciklopēdija. 5. sējums. Rīga : Valērija Belokoņa izdevniecība. 2009. 306.—307. lpp. ISBN 978-9934-8068-0-3. Pilskungam jāpazūd. Nāk īstie pircēji nra.lv Plāno atjaunot Stāmerienas pili LSM Pilī būs tūrisma informācijas centrs[novecojusi saite] Diāna Odumiņa, dzirkstele.lv 2016. gada 28. jūnijā «Svinīgi atklāta restaurētā Stāmerienas pils | Kultūras ministrija». www.km.gov.lv (latviešu). Skatīts: 2023-12-22. «Stāmerienas pils | latvia.travel». www.latvia.travel. Skatīts: 2023-12-22. «Foto: Noskaidrotas 2019. gada labākās būves Latvijā». www.delfi.lv (latviešu). Skatīts: 2023-12-22. «Latvijas iedzīvotāji kampaņā «Atrastā Latvija» visaugstāk novērtējuši atjaunoto Stāmerienas pili». www.lsm.lv (latviešu). Skatīts: 2023-12-22. Vikikrātuvē par šo tēmu ir pieejami multivides faili. Skatīt: Stāmerienas pils. Mājaslapa Latvijas piļu un muižu asociācija Vietas.lv