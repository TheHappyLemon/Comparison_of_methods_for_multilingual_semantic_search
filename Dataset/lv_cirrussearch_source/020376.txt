Pols Kofijs (angļu: Paul Coffey; dzimis 1961. gada 1. jūnijā) ir bijušais kanādiešu hokejists, aizsargs, kurš 21 sezonu aizvadīja dažādu NHL klubu rindās, četras reizes izcīnot Stenlija kausa titulus, kā arī trīsreiz kā līgas labākais aizsargs iegūstot Džeimsa Norisa balvu. 2004. gadā uzņemts Hokeja Slavas zālē. Profesionāļa karjeru Kofijs sāka 1980.—81. gada sezonā NHL kluba Edmontonas "Oilers" rindās. Jau 1981.—82. gada sezonu aizsargs noslēdza ar 89 punktiem 80 spēlēs, tādējādi gūstot plašu ievērību. Spēlējots "Oilers" rindās, 1984., 1985. un 1987. gadā Kofijs izcīnīja Stenlija kausu, tāpat 1985. un 1986. gadā ieguva Džeimsa Norisa balvu. 1985.—86. gada sezonā Kofijs guva 48 vārtus, labojot Bobija Ora rekordu starp aizsargiem. Pēc nesaskaņām ar "Oilers" vadību, 1987. gadā Kofijs tika aizmainīts uz Pitsburgas "Penguins". 1991. gadā viņš "Penguins" rindās kļuva jau par četrkārtēju Stenlija kausa ieguvēju. Jau 1991.—92. gada sezonā Kofijs apsteidza Denisu Potvinu kā visu laiku rezultatīvākais NHL aizsargs. Sezonas vidū gan aizsargs tika aizmainīts uz Losandželosas "Kings", savukārt vien gadu vēlāk nonāca jau Detroitas "Red Wings" rindās. Kopā ar "Red Wings" Kofijs sasniedza 1994.—95. gada sezonas Stenlija kausa finālu, trešo reizi iegūstot arī Džeimsa Norisa balvu. 1996.—97. gada sezonas ievadā tika aizmainīts uz Filadelfijas "Flyers", turpmākajos gados īslaicīgi spēlējot arī Čikāgas "Blackhawks", Karolīnas "Hurricanes" un Bostonas "Bruins" rindās, līdz pēc pirmā 2000.—01. gada sezonas noslēguma paziņoja par spēlētāja karjeras beigām. Jau Kofija pēdējās profesionālās sezonas gaitā Rejs Burks apsteidza viņu kā visu laiku rezultatīvākais NHL aizsargs. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)