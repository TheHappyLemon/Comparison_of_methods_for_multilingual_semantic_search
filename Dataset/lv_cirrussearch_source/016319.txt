Drabeši ir ciems Cēsu novada Drabešu pagastā. Izvietojies starp Āraišu ezeru un autoceļu A2 2 km no pagasta pārvaldes «Ausmās», 8,5 km no novada centra Cēsīm un 80 km no Rīgas. Apdzīvotā vieta izveidojusies ap bijušās Drabešu muižas (Drobbusch) centru, kas līdz 1920. gada zemes reformai piederēja Blankenhāgenu dzimtai, kas 19. gadsimta sākumā uzcēla tagadējās muižas centra ēkas. Pili 1905. gada revolūcijas laikā nodedzināja, vēlāk atjaunoja. Drabešu muižas centrā ir saglabājušas 12 ēkas. Vismazāk pārbūvēta ir klēts ēka, līdzās atrodas muižas parks. Pēc muižas nacionalizēšanas Cēsu apriņķa valde Drabešu muižas ēkās ierīkoja bērnu namu, vēlāk skolu. Drabešu bērnu patversmē un pamatskolā par skolas pārzini no 1925. līdz 1927. gadam strādāja Aleksandrs Čaks. 1980. gadā iestādīja A. Čaka piemiņas birzi. Drabešu muižas kungu mājā iekārtoja dzīvokļus. 2008. gadā muižas kungu mājā nodibināja sporta klubu "Ašais", bet 2011. gadā izveidoja Amatu māju. Netālās Drabešu vējdzirnavas un dzirnavnieka māja ir valsts nozīmes arhitektūras piemineklis, bet trīs krāsnis muižas kungu mājā — mākslas pieminekļi. Esošajās robežās, pēc CSP un OSP datiem. «Vietvārdu datubāze: Informācija par Drabešiem». Latvijas Ģeotelpiskās informācijas aģentūra. «Informācija par objektu: Drabeši». LĢIA vietvārdu datubāze. Latvijas Ģeotelpiskās informācijas aģentūra. Skatīts: 2016. gada 8. februārī. Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0. zudusilatvija.lv Amatu māja Drabešu muižā svin desmit gadus Arhivēts 2023. gada 3. septembrī, Wayback Machine vietnē. edruva.lv 22-12-2021 OSP historia.lv