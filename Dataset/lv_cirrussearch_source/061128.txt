Divsēklu grīslis (latīņu: Carex disperma) ir grīšļu dzimtas suga. Savvaļā tā ir sastopama ziemeļu apvidos pola tuvumā. Latvijas teritorijā ir sastopams diezgan reti slapjos un purvainos mežos, atsevišķos dienvidu rajonos nav atrasts. Ierakstīts Latvijas Sarkanajā grāmatā 3. kategorijā. Divsēklu grīslis ir daudzgadīgs, 30-50 cm garš lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņas augšdaļā, sievišķie — vārpiņas apakšdaļā. Augs veido nelielu, skraju ceru. Stublājs ir trīsšķautņains, tievs un parasti galotnē mazliet nolīkst. Lapas stublāja apakšdaļā ir 0,1—0,15 cm platas, īsākas nekā stublājs. Lapas mala ir raupja. Ziedkopa ir 2—4 cm gara, to veido 2—6 apaļas vārpiņas ar nedaudziem ziediem. Pie apakšējās vārpiņas ir matveida seglapa. Augļa pūslītis ir spīdīgs, zaļš vai brūns, kad ir nogatavojies. Pēc formas pūslītis ir ieapaļš ar ļoti īsu knābīti. Pūslīša pāreja knābītī ir pēkšņa. Zied no maija beigām līdz jūlijam. «divsēklu grīslis - Carex disperma Dewey - Augi - Latvijas daba». www.latvijasdaba.lv. Skatīts: 2022-04-08. Vikikrātuvē par šo tēmu ir pieejami multivides faili. Skatīt: Divsēklu grīslis. Encyclopædia of Life raksts (angliski)