"Rokijs 3" (angļu: Rocky III) ir 1982. gada ASV sporta drāmas filma, kuras režisors, scenārija autors un galvenās lomas atveidotājs ir Silvestrs Stallone. Uzvarējis Apollo Krīdu, Rokijs Balboa nu bauda pasaules čempiona slavu un bagātību. Viņš cīnās tikai pret viegli uzvaramiem pretiniekiem (tikai vēlāk viņš uzzina, ka viņa treneris Miks speciāli meklēja viņam ne pārāk spēcīgus pretiniekus, lai rūpētos par viņa veselību, kas krietni iedragāta pēc cīņas ar Apollo), trīs gadu laikā veiksmīgi aizstāvot savu titulu vairākas reizes. Taču nu uz čempiona titulu rodas jauns, spēcīgs un izsalcis pretendents Klabers Lengs. Rokija draugs un svainis Polijs, kurš apskauž Rokija augošo popularitāti, piedzeras un dusmās sasit spēļu automātu ar Rokija attēlu, par to nonākot policijas iecirknī. Kad Rokijs atbrauc Poliju izpestīt, abi sastrīdas, Polijs pārmet Rokijam, ka, kļūstot bagāts un slavens, viņš ir aizmirsis par Poliju. Pēc vairākiem neveiksmīgiem Polija mēģinājumiem iesist Rokijam, abi salabst un Polijs palūdz Rokiju atrast tam darbu, uz ko Rokijs atbild: "Viss, ko tev vajadzēja izdarīt, ir palūgt!" Rokijs drīz aizvada visai emocionālu un piedzīvojumiem pilno labdarības paraugmaču ar restlinga čempionu, kurš beidzas neizšķirti. Rokijam par godu uzceļ statuju un statujas atklāšanas ceremonijā Rokijs paziņo, ka beidz sportista karjeru. No skatītāju pūļa iznāk Klabers Lengs, kurš asi kritizē Rokija pēdējās cīņas, saka, ka Rokijs ir cīnījies tikai ar vārguļiem, bet ar Lengu noteikti baidās cīnīties. Rokijs atsakās no cīņas, taču Klabers aizvaino Adrianu un nu Rokijs ir nikns un piekrīt cīņai. Mājās Mikijs godīgi pasaka Rokijam, ka pēc titula iegūšanas viņš ir kļuvis pārāk intelektuāls un nav vairs izsalcis, kamēr Klabers ir izsalcis un Rokijam nav izredžu. Rokijs pierunā Mikiju viņu trenēt vēl pēdējo reizi, taču treniņu procesu traucē žurnālisti un citi interesenti, kamēr Klabers intensīvi trenējas pamestā vecā ēkā, kas parāda, cik nopietni viņš ir noskaņojies. Īsi pirms cīņas Klabers atkal sāk asi kritizēt Rokiju, kura trenerim Mikijam paliek slikti ar sirdi un uz cīņu viņš ierasties nevar. Satraukts par trenera veselību, Rokijs uzreiz iet uzbrukumā, taču apjūk, saņemot no fiziski spēcīgā Klabera pretī. Otrajā raundā, sev nepierasti palicis bez Mikija atbalsta ringā, Rokijs jau otrā raunda sākumā zaudē. Pēc cīņas Rokijs godīgi pasaka Mikijam, ka cīņa ir beigusies otrajā raundā ar nokautu, bet Mikijs domā, ka uzvarējis ir Rokijs un mirst ar gandarījuma sajūtu. Rokijs krīt depresijā. Neviens vairs netic Rokijam, tikai viens cilvēks – Apollo Krīds, kurš uzmeklē depresijas nomākto Rokiju nelaiķa Mikija boksa zālē un piedāvā savus pakalpojumus kā treneris, gatavojoties revanša mačam. Rokijs vairs negrib boksēties, tomēr pēc ilgas un emocionālas sarunas ar bijušo pretinieku Rokijs nolemj pamēģināt. Lai uzvarētu izsalkušo un fiziski spēcīgo Klaberu, Rokijam nākas nomest svaru, uzlabot ātrumu, iekļaut savā treniņu programmā baseinu un šo to "piejaukt" no Apollo stila. Sākumā Rokijam nemaz nesanāk treniņi, taču kad Adriana viņu lūdz pacensties tikai sevis dēļ, Rokijs iegūst motivāciju un kopā ar Apollo sagatavojās revanša mačam. Revanša mača sākumā Rokijs izmanto Apollo stila piejaukumu, veikli pārvietojoties pa ringu, pārņem iniciatīvu, pirmajā raundā pat īsti nedabūjis pretī. Taču otrajā raundā iniciatīva jau pieder Lengam, kurš lieliski izmanto pārsvaru fiziskajā spēkā. Tad Rokijs maina stratēģiju, kas samulsina Apollo - Rokijs tīšuprāt ļauj Lengam sevi sist, un tikai trešajā raundā, kad Lengs ir manāmi noguris, sāk boksēties aktīvāk, izmanto savu izturību, panākot lūzumu mačā un tad trešā raunda beigās nokautē pretinieku. Rokijs lec aiz laimes, ka ir atguvis savu titulu. Pēc cīņas Rokijs ar Apollo iet uz veco Mikija zāli, kurā uzsāk savu trešo cīņu. Taču šoreiz tas ir tikai divu draugu sparings bez skatītājiem. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)