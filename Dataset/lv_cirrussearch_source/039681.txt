Džefersons Leonardo Peress Kesada (spāņu: Jefferson Leonardo Pérez Quezada; dzimis 1974. gada 1. jūlijā Suensā, Ekvadorā) ir bijušais Ekvadoras vieglatlēts — soļotājs, kurš parasti soļoja 20 kilometru distancē. Viņa pirmais lielais sasniegums bija uzvara 1996. gada olimpiskajās spēlēs, kas bija pirmā olimpiskā medaļa Ekvadoras olimpiskajā vēsturē. 2000. un 2004. gada olimpiādes Dž. Peresam neizvērtās tik veiksmīgas, jo abas reizes viņš finišēja tieši aiz pirmā trijnieka — ceturtais. 2008. gada vasaras olimpiskajās spēlēs Dž. Peress izcīnīja sudraba medaļu 20 km soļojumā, piekāpjoties vienīgi jaunajam krievu soļotājam Valērijam Borčinam. 1999. gada Pasaules čempionātā viņš izcīnīja sudraba medaļu, bet tad izcīnīja trīs pasaules čempiona titulus pēc kārtas, uzvarot 2003., 2005. un 2007. gadā. 2003. gada Pasaules čempionātā viņš uzstādīja arī pasaules labāko rezultātu 20 kilometru distancē, finišu sasniedzot pēc stundas, 17 minūtēm un 21 sekundes. Viņš ir uzvarējis arī 2003. gada Panamerikas spēlēs. 2008. gada rudenī Dž. Peress lēma par profesionālā sportista karjeras beigām. Olympedia profils (angliski) Munzüger Sport profils (vāciski) IAAF profils (angliski)