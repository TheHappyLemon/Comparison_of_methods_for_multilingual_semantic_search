Pārgaujas novads bija pašvaldība Vidzemes centrālajā daļā, kurā 2009. gadā apvienoti bijušā Cēsu rajona Raiskuma, Stalbes un Straupes pagasti. Robežojās ar Krimuldas, Limbažu, Kocēnu, Priekuļu, Cēsu, Amatas un Līgatnes novadiem. Novada centrs bija Stalbes ciems. 2021. gadā Pārgaujas novadu pievienoja Cēsu novadam. Pārgaujas novads pamatā aptvēra senās Idumejas teritoriju, kas pirmo reizi pieminēta pāvesta Inocenta III 1208. gada 31. janvāra bullā. Pēc Idumejas pakļaušanās Livonijas bīskapam Albertam par Idumejas fogtu kļuva viņa vecākais brālis Teoderihs. 1213. un 1224. gadā, kad pēc uzvaras pār ugauņiem notika Līvzemes un Tālavas dalīšanas, Straupes kungs Teoderihs pārcēlās uz Otepē, bet viņa Idumejas īpašumus ieguva Rīgas arhibīskapa vasaļi Rozeni, kuru heraldiskā zīme (roze) redzama arī tagadējā novada ģerbonī. Pēc Rīgas arhibīskapijas likvidēšanas novads ietilpa Livonijas Pārdaugavas hercogistes, vēlāk Zviedru Vidzemes un Krievijas Impērijas Vidzemes guberņas sastāvā. Pārgaujas novads pēc 2009. gada Administratīvi teritoriālās reformas izveidojās apvienojot Raiskuma, Straupes un Stalbes pagastu. Raiskuma pagasta  kopējā platība ir 174,30 km², Straupes pagasta platība ir 151,55 km², bet Stalbes pagasta platība ir 159,17 km². Kopējā Pārgaujas novada administratīvās teritorijas platība ir 485,02 km². Raiskuma pagasts: Auciems, Raiskums, Kūdums, Lenči, Unguri, Vējkrogs Straupes pagasts: Straupe, Plācis, Lielstraupe, Brasla, Mazstraupe, Pušpūri, Strautiņi Stalbes pagasts: Stalbe, Daibe, Rozula Esošajās robežās Stalbes vidusskola — dibināta 1988. gada 1. septembrī, atrodas Stalbē un ir Pārgaujas novada pakļautības iestāde. 1998. gadā ekspluatācijā nodota skolas sporta zāle. 1999. gadā uzsākta 5 un 6 gadīgo bērnu apmācība. 2011. gada 1. oktobrī iestādei pievienotas bērnudārza grupas, reorganizējot pirmsskolas izglītības iestādi “Rūķītis”. Ar 2012. gada 1. septembri Stalbes vidusskolai pievienota Raiskuma pamatskola, kā skolas struktūrvienība. Straupes pamatskola — atrodas Straupes pagasta centrālajā daļā bijušajā Mazstraupes pilī, Braslas upes krastā. Straupes novadā skolas pastāvējušas jau vairāk nekā pirms 320 gadiem. Par Straupes pamatskolas pirmsākumu var uzskatīt Mazstraupes pagastskolu, kura darbību sāka 1871. gadā. 1925. gadā Latvijas valdība skolas vajadzībām piešķīra Mazstraupes pili, un 1930. gadā Mazstraupes I pakāpes pamatskola  pārcēlās uz pils ēku. Rakstos pils pirmoreiz minēta 1408. gadā, bet droši var apgalvot, ka tā celta agrāk. Pils ir vairākkārt pārbūvēta. Pēdējais Mazstraupes pils īpašnieks bija landrāts, slepenpadomnieks, doktors Meiendorfs. Līdz 1993. gada ugunsgrēkam tajā pils daļā, kas saglabājusies līdz mūsu dienām, telpu plānojums bija gandrīz tāds pats kā barona Meiendorfa laikā. Tagad tas vairāk piemērots skolas vajadzībām. Gadu gaitā skolas nosaukums vairākkārt mainīts. 1951. gadā pēc apvienošanās ar Lielstraupes septiņgadīgo skolu to nosauca par Mazstraupes septiņgadīgo skolu, vēlāk — par Straupes astoņgadīgo skolu. Kopš 1992. gada tā ir Straupes pamatskola. Raiskuma internātpamatskola — rehabilitācijas centrs. Pēc slavenā bērnu ķirurga, profesora Aleksandra Bieziņa iniciatīvas 1957. gadā bijušās Meža skolas telpās, Raiskuma muižā, pirmo reizi republikā tika izveidota speciāla skola bērniem ar dažādiem kustību traucējumiem, bērniem, kas sirgst ar bērnu trieku jeb poliomielītu. 1957. gada 12. decembrī skolā ieradās pirmie 6 skolēni. Līdzās mācību darbam skolā tika organizēts arī veselības uzlabošanas darbs. Lieli nopelni bija pirmajam skolas ārstam Jānim Kalniņam, kurš izveidoja noteiktu medicīniskā darba sistēmu. Skolēnus konsultēt ieradās pats profesors A.Bieziņš, kuram vēl šodien daudzi ir pateicīgi par skolas izveidošanu. Palielinoties skolēnu skaitam, vecās muižas ēkas kļuva nepiemērotas. 1961. gadā direktora Gunāra Vītola vadībā sākās skolas celtniecības darbs. 1965. gada 1. septembrī atklāja jauno skolas ēku. Skolēni ieguva plašas klašu telpas, guļamistabas un labiekārtotus ārstniecības kabinetus un galvenais, iespēju no stāva uz stāvu pārvietoties ar liftu.  Šī novada Raiskuma pagastā 1981. gadā tika filmēta popularitāti ieguvusī Jāņa Streiča filma "Limuzīns Jāņu nakts krāsā". Straupē atrodas luterāņu baznīca. Pauls Valdens (1863-1957), slavens ķīmiķis, viens no stereoķīmijas pamatlicējiem. Jānis Šulcs (1885-1979), ķirurgs, Latvijas Universitātes Medicīnas fakultātes profesors (1937–1944), Rīgas pilsētas 2. slimnīcas direktors (1941-1943). Baiba Bendika (1991), ir latviešu biatloniste. Skatīt arī: Valsts aizsargājamie kultūras pieminekļi Pārgaujas novadā https://data.stat.gov.lv/pxweb/lv/OSP_PUB/START__ENV__DR__DRT/DRT010/; Centrālā statistikas pārvalde; pārbaudes datums: 25 februāris 2021. https://data.stat.gov.lv/pxweb/lv/OSP_PUB/START__POP__IR__IRS/IRD060/; Centrālā statistikas pārvalde; pārbaudes datums: 15 jūnijs 2021. Latvijas iedzīvotāju skaits pašvaldībās 01.07.2010. «Reģionālās attīstības indikatoru modulis». raim.gov.lv (latviešu). Arhivēts no oriģināla, laiks: 2017-12-15. Skatīts: 2017-12-08. «Iedzīvotāju skaits Latvijas pašvaldībās pēc nacionālā sastāva 01.07.2016.». Arhivēts no oriģināla, laiks: 16.01.2017. Skatīts: 13.01.2017. «Jaunumi». www.straupesskola.lv (lv-lv). Arhivēts no oriģināla, laiks: 2018-01-10. Skatīts: 2017-12-08. «Raiskuma internātpamatskola–rehabilitācijas centrs». www.raiskumaintsk.edu.lv. Arhivēts no oriģināla, laiks: 2017-11-15. Skatīts: 2017-12-08. Oficiālā tīmekļa vietne