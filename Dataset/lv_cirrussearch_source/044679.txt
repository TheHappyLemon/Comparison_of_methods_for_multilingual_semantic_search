Elena Lukauskiene (lietuviešu: Elena Lukauskienė; dzimusi Stankevičiūte (lietuviešu: Stankevičiūtė), precējusies Raclauskiene (lietuviešu: Raclauskienė), arī Raclauskiene-Lukauskiene; 1909. gada 1. janvāris — 1959. gada 17. marts Kauņa) bija Lietuvas šahiste, divkārtējā Lietuvas sieviešu šaha čempione (1938, 1949). Par ebreju bērnu glābšanu Otrā pasaules kara laikā apbalvota ar Izraēlas valsts goda titulu "Taisnīgais starp tautām" (2006). No 1930. gadu beigām līdz 1950. gadu sākumam bijusi viena no vadošajām Lietuvas šahistēm. 1938. gadā uzvarējusi pirmajā Lietuvas sieviešu šaha čempionātā. Piedalījusies 1939. gada Pasaules čempionātā šahā sievietēm Buenosairesā, kurā ieņēmusi 18. vietu (uzvarēja Vera Menčika). Pēc Otrā pasaules kara turpinājusi piedalīties šaha turnīros. 1948. gadā pārstāvējusi Lietuvas PSR komandu PSRS komandu šaha čempionātā. 1949. gadā uzvarējusi pirmajā Lietuvas PSR sieviešu šaha čempionātā. Pēc tam trīs gadus pēc kārtas šajā turnīrā kļuvusi par bronzas laureāti (1950, 1951, 1952). Bijusi divas reizes precējusies. Ar pirmā vīra uzvārdu piedalījusies pirmskara šaha turnīros. Viņas otrais vīrs ir bijis Miks Lukausks (1911—1996), Kauņas tipogrāfijas Žaibas meistars. 1944. gada pavasarī Elena kopā ar vīru piekritusi pieņemt divus ebreju bērnus Pesahu un Hannu Žozelevičuss, kuru tēvs Simons Žozelevičuss bija gājis bojā Kauņas geto likvidācijas laikā, bet māte Leo Žozeleviča bija ieslodzīta Štutgofas koncentrācijas nometnē. Kara beigās abi bērni atgriezās pie savas mātes, kurai izdevās izdzīvot. Par divu bērnu glābšanu 2006. gada 1. martā Miks Lukausks un Elena Lukauskiene pēc nāves tika apbalvoti ar Izraēlas valsts goda titulu "Taisnīgais starp tautām" (angļu: The Righteous Among The Nations). «1927-39 Title Tournaments : World Chess Championship (women)». www.mark-weeks.com. OlimpBase :: Soviet Team Chess Championship :: Lukauskienė «The Righteous Among The Nations». Arhivēts no oriģināla, laiks: 2019. gada 28. janvārī. Skatīts: 2018. gada 13. septembrī. «Parting Once Again Mikas & Elena Lukauskas». Arhivēts no oriģināla, laiks: 2017. gada 8. decembrī. Skatīts: 2018. gada 13. septembrī. Šahista profils chessgames.com mājaslapā (angliski) Šahista profils 365chess.com mājaslapā (angliski)