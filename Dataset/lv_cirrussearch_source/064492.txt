Stepnogorska (kazahu: Степногорск, Stepnogorsk) ir apgabala pakļautības pilsēta Akmolas apgabalā Kazahstānā. Izvietojusies apgabala ziemeļaustrumos 250 km uz dienvidiem no apgabala centra Kekšetau un 195 km no valsts galvaspilsētas Astanas. Nozīmīgs kalnrūpniecības un mašīnbūves centrs. Apdzīvotā vieta dibināta 1955. gadā sakarā ar vairāku kodolrūpniecības (urāna ieguves un pārstrādes) uzņēmumu būvniecību. 1964. gadā piešķirts pilsētas statuss. Līdz 1980. gadu vidum pilsēta bija «slepena» un netika atzīmēta kartēs — tam par iemeslu bija gan urāna pārstrādes uzņēmumi, gan arī Stepnogorskas zinātniskā izmēģinājumu un rūpniecības bāze, kurā tika izstrādāti bakterioloģiskie ieroči. Pilsētā joprojām darbojas urāna bagātināšanas uzņēmums, kurš pārstrādā Kazahstānā iegūtās urāna rūdas koncentrātu. Darbojas arī zelta ieguves un pārstrādes uzņēmums ar vairākām šahtām, lodīšu gultņu rūpnīca, vairāki mašīnbūves un ķīmiskās rūpniecības uzņēmumi. Stepnogorskas pilsēta sastāv no diviem 20 km attāliem klāsteriem (dzīvojamais un rūpnieciskais), starp kuriem ierīkots elektrificēts dzelzceļš. Tas ir pēdējais dzelzceļš, pa ko joprojām kursē Rīgas vagonbūves rūpnīcā 1960. gados ražotie elektrovilcieni ER-22. Pilsētas akimātam pakļauti arī vairāki ciemati un plaša lauku teritorija. ЖЕЛЕЗНОДОРОЖНАЯ ЛИНИЯ УЖДТ СТЕПНОГОРСКОГО ГОРНО-ХИМИЧЕСКОГО КОМБИНАТА Vikikrātuvē par šo tēmu ir pieejami multivides faili. Skatīt: Stepnogorska.