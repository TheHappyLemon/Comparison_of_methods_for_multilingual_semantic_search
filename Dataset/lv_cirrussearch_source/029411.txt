Muhameds Ahmeds Fāriss (محمد أحمد فارس‎; dzimis 1951. gada 26. maijā) ir Sīrijas pirmais kosmonauts, gaisa spēku lidotājs, brigādes ģenerālis. 1987. gadā viņš veica lidojumu kosmosā ar PSRS kosmosa kuģi. Muhameds Fāriss dzimis Halebā (Alepo). No 1969. līdz 1973. gadam viņš mācījās Sīrijas gaisa spēku akadēmijā Nairabas aviobāzē netālu no Halebas. 1973. gadā Fāriss sāka dienēt Nairabas aviobāzē par lidotāju un instruktoru. 1985. gada septembrī Muhamedu Farisu un Muniru Habibu, kuri dienēja vienā eskadriļā, izvēlējās pa kosmonautu kandidātiem. Oktobrī viņi ieradās PSRS un sāka gatavoties kosmiskajam lidojumam. 1986. gada decembrī Fāriss tika oficiāli apstiprināts kosmosa kuģa Sojuz TM-3 pamatapkalpē. Muhameds Fāriss vienīgo kosmisko lidojumu veica 1987. gada jūlijā, kosmosa kuģī Sojuz TM-3 dodoties uz orbitālo staciju Mir. Uz zemi viņš atgriezās kosmosa kuģī Sojuz TM-2. Pēc kosmiskā lidojuma Fāriss atgriezās dienestā Sīrijas gaisa spēkos. Dzīvoja Halebā. 2001. gadā viņš kļuva par Halebas kara lidotāju sagatavošanas institūta vadītāju. Sīrijas pilsoņu kara laikā 2012. gada 4. augustā Fāriss aizbēga uz Turciju un pievienojās bruņotajai opozīcijai pret prezidentu Bašāru Asadu. 2017. gada septembrī viņš tika iecelts par opozīcijas pašpasludinātās Sīrijas pagaidu valdības aizsardzības ministru. 2020. gada septembrī Muhamedam Fārisam tika piešķirta Turcijas pilsonība. СМИ: Турция предоставила гражданство первому сирийскому космонавту Мухаммеду Фарису TASS, 2020-09-12 Informācija astronaut.ru (krieviski)