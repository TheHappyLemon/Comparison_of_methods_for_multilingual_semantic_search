Tatjana Suta (dzimusi 1923. gada 28. martā, mirusi 2004. gada 9. jūnijā) bija latviešu mākslas zinātniece. Vecāki — mākslinieki Romans Suta un Aleksandra Beļcova. No 1941. līdz 1944. gadam mācījusies Helēnas Tangijevas-Birznieces baleta studijā. 1948. gadā absolvējusi Operas un baleta teātra studiju un 1967. gadā — Latvijas Valsts Mākslas akadēmijas Mākslas vēstures un teorijas nodaļu. No 1946. līdz 1965. gadam dejojusi baletu Operas un baleta teātrī. No 1968. līdz 1970. gadam strādājusi par pedagoģi Rīgas lietišķās mākslas vidusskolā. Pēc tam līdz 1992. gadam veidojusi raidījumus par mākslu Latvijas Televīzijā. 1994. gadā kļuvusi par Latvijas Kultūras akadēmijas pasniedzēju. No 1951. gada — Latvijas Teātra darbinieku savienības biedre, no 1970. gada — Latvijas Mākslinieku savienības biedre. 1999. gadā tikusi apbalvota ar ceturtās šķiras Triju Zvaigžņu ordeni. 2003. gadā saņēmusi Gada balvu mākslā. Latvijas enciklopēdija. 5. sējums. Rīga : Valērija Belokoņa izdevniecība. 2009. 377. lpp. ISBN 978-9934-8068-0-3. "Latvijas ļaudis"[novecojusi saite]