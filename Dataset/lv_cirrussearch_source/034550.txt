Ābrams Zevi Idelsons (ivritā: אַבְרָהָם צְבִי אידלסון, angļu: Abraham Zevi Idelsohn; dzimis 1882. gada 14. jūlijā, miris 1938. gada 14. septembrī) bija Jūrkalnē dzimis ebreju komponists, muzikologs, ebreju tautas dziesmu vācējs un sabiedrisks darbinieks. Tiek uzskatīts par vienu no ticamākajiem ebreju dziesmas Hava Nagila autoriem. Pirmās Palestīnā sarakstītās ebreju operas "Yiftaḥ" autors. Daudz ceļojis pa pasauli, dzīvojis ASV un Palestīnā. Monumentālās Thesaurus of Hebrew Oriental Melodies desmit sējumos (1914–1932) autors. Dzimis 1882. gadā Jūrkalnē ebreju šoheta (miesnieka) un hazana (dziedātāja) Azriela Idelzona ģimenē. Mācījās dziedāšanu pie Liepājas sinagogas dziedātāja Ābrama Mordehaja Rabinoviča, turpināja ebreju mūzikas studijas Kēnigsbergā, Londonā, Berlīnē un Leipcigā. Darbojās kā hazans Regensburgas (1903) un Johanesburgas (1905) sinagogās. 1906. gadā viņš izceļoja uz Jeruzalemi, kur strādāja par mūzikas skolotāju un sinagogas hazanu, 1910. gadā nodibināja ebreju mūzikas institūtu, izdeva ebreju dziesmu skaņuplates (1906—1921). 1914. gadā izdeva Jemenas ebreju dziesmu grāmatu. Pirmā pasaules kara laikā Idelsons dienēja Osmaņu impērijas armijā kā Gazas kapelmeistars, pēc kara beigām izceļoja uz Vāciju, tad uz ASV, kur no 1924. līdz 1934. gadam bija Cincinati rabīnu semināra (Hebrew Union College) ebreju mūzikas profesors. 1937. gadā Idelsons kopā ar ģimeni pārcēlās uz Johanesburgu, kur mira 1938. gadā. Hebräisch-Orientalischer Melodienschatz, 10 Bände, Berlin und Leipzig 1914–1932 תולדות הנגינה העברית (Ebreju mūzikas vēsture divos sējumos), Jeruzaleme 1924–1928 Jewish Music. Its Historical Development, New York 1929, 1944 Manual of Musical Illustrations of Lectures on Jewish Music and Liturgy, Cincinnati 1926 Кантор из Скайсткалне - автор «Хава нагилы» (krieviski)