Zigmunds Verners Pauls Jēns (Sigmund Werner Paul Jähn; dzimis 1937. gada 13. februārī, miris 2019. gada 21. septembrī) bija Vācijas Demokrātiskās Republikas (VDR) kosmonauts, lidotājs, ģenerālmajors, zinātņu doktors. 1978. gadā viņš veica lidojumu kosmosā ar PSRS kosmosa kuģi, tādējādi kļūstot par pirmo vācu kosmonautu. Zigmunds Jēns piedzima 1937. gada 13. februārī Morgenretē-Rautenkrancā, Saksijas Fogtlandes apriņķī, Vācijā. 1951. gadā viņš savā dzimtajā pilsētā pabeidza pamatskolu. Līdz 1954. gadam viņš Klingentalē apguva iespiedēja arodu. Pēc tam viņš vadīja pionieru organizāciju vietējā skolā. 1955. gada 26. aprīlī Jēns iestājās Franca Meringa vārdā nosauktajā Pretgaisa aizsardzības Augstākajā virsnieku skolā. Pēc skolas beigšanas viņš dienēja VDR Gaisa spēkos. No 1961. līdz 1963. gadam viņš bija komandiera vietnieks politiskajā darbā. 1965. gadā viņš kļuva atbildīgs par gaisa taktiku un gaisa šaušanu. No 1966. līdz 1970. gadam Jēns studēja Padomju Savienībā Gagarina Gaisa spēku akadēmijā. No 1970. līdz 1976. gadam viņš strādāja VDR Gaisa spēku administrācijā, kas atbild par pilotu izglītību un lidojumu drošību. 1976. gada 25. novembrī Zigmunds Jēns un Eberhards Kellners tika izvēlēti par pirmajiem VDR komonautu kandidātiem Interkosmos programmai. Pēc īsas pamatapmācības perioda Kosmonautu sagatavošanas centrā PSRS viņi veselu gadu veltīja kosmosa lidojuma sagatavošanai. Zigmunds Jēns savu pirmo un vienīgo kosmisko lidojumu sāka 1978. gada 26. augustā, kosmosa kuģī Sojuz-31 kopā ar Valēriju Bikovski dodoties uz staciju Saljut-6, kur viņš veica eksperimentus Zemes tālizpētē, medicīnā, bioloģijā, materiālu zinātnē un ģeofizikā. 3. septembrī viņi atgriezās uz zemes kosmosa kuģī Sojuz-29. 1983. gadā Zigmunds Jēns Zemes fizikas centrālinstitūtā (Zentralinstitut für Physik der Erde) Potsdamā ieguva doktora grādu specialitātē "Zemes tālizpēte". 1983. gadā Jēns piedalījās Kosmosa pētnieku asociācijas (Association of Space Explorer) dibināšanā un vairākus gadus darbojās tās izpildkomitejā. Pēc Vācijas apvienošanās, sākot ar 1990. gadu, Jēns bija ārštata konsultants Vācijas Aerokosmiskajā centrā. No 1993. gada viņš darbojās Maskavā Eiropas Kosmosa aģentūras uzdevumā, lai sagatavotos Euromir misijām. Viņš pensijā aizgāja 2002. gadā. Vikikrātuvē par šo tēmu ir pieejami multivides faili. Skatīt: Zigmunds Jēns. Encyclopædia Britannica raksts (angliski) Brockhaus Enzyklopädie raksts (vāciski) Dr. Sigmund Jähn Arhivēts 2019. gada 23. septembrī, Wayback Machine vietnē. deutsche-raumfahrtausstellung.de, (vāciski) Зигмунд Вернер Пауль Йен astronaut.ru, (krieviski) Йен Зигмунд warheroes.ru, (krieviski)