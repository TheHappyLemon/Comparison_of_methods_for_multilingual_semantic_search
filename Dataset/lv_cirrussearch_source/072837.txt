Serīna Džameka Viljamsa (angļu: Serena Jameka Williams; dzimusi 1981. gada 26. septembrī Sagino, Mičiganas štatā, ASV) ir bijusī amerikāņu tenisiste, vairākas reizes bijusi WTA pasaules pirmā rakete. Viņa ir uzvarējusi 23 Grand Slam turnīros vienspēlēs un ir četru olimpisko zelta medaļu īpašniece, tostarp 2012. gada Londonas olimpisko spēļu čempione vienspēlēs. Ar profesionālajā tenisā nopelnītajiem vairāk nekā 80 miljoniem ASV dolāru S. Viljamsa ir visu laiku visvairāk nopelnījusī tenisiste, pie kam ieņem 4. vietu arī konkurencē starp abu dzimumu tenisistiem. Afroamerikāniete S. Viljamsa ir dzimusi Sagino, Mičiganas štatā, Ričarda Viljamsa un Orasenas Praisas ģimenē kā jaunākā no piecām pusmāsām un māsām. Bērnībā kopā ar ģimeni pārcēlusies uz Losandželosas priekšpilsētu Komptonu, kur piecu gadu vecumā sāka treniņu tenisā. Viņas abas ar māsu Venusu trenēja fanātiskais tēvs Ričards Viljamss. Kad Serīnai bija 9 gadi ģimene pārcēlās uz Floridu, kur māsas sāka trenēties tenisa akadēmijā. Vēlāk meiteņu trenēšanu atkal pārņēma tēvs un viņas jau agrā jaunībā rādīja lielisku spēli. Pirmajā profesionāļu turnīrā S. Viljamsa piedalījās jau 1995. gadā, bet nākamajā sezonā starp profesionāļiem nespēlēja. Pirmo uzvaru profesionāļu turnīrā viņa guva 1999. gadā Parīzē, kur finālā pārspēja Amēliju Moresmo. Tai pašā gadā viņa pirmo reizi piedalījās Grand Slam turnīra finālā, ASV čempionātā pārspējot Martinu Hingisu. Interesanti, ka nākamie pieci uzvarētie Grand Slam vienspēļu fināli pēc kārtas bija pret māsu Venusu. Kopumā S. Viljamsa ir uzvarējusi 23 Grand Slam turnīros vienspēlēs, kā arī 14 Grand Slam turnīros dubultspēlēs. Dubultspēlēs, kurās jau izsenis viņa spēlē kopā ar savu māsu Venusu Viljamsu, viņa izcīnīja zelta medaļu 2000., 2008. un 2012. gada olimpiskajās spēlēs. Tāpat izcīnīja uzvaru 2012. gada Londonas Olimpisko spēļu vienspēļu turnīrā. S. Viljamsai pieder vairāki profesionālā tenisa rekordi, tai skaitā viņa ar nopelnītiem vairāk kā 80 miljoniem ASV dolāru ir rekordiste pēc balvās saņemtās naudas apmēra. Tāpat viņa ir vienīgā no šobrīd aktīvajām tenisistēm, kas (dažādos gados) ir uzvarējusi visos četros Grand Slam turnīros gan vienspēlēs, gan dubultspēlēs. 2017. gada aprīlī uz laiku pārtrauca tenisa karjeru saistībā ar grūtniecību. 1. septembrī viņai piedzima meita. Pēc meitas piedzimšanas pirmo tenisa spēli S. Viljamsa aizvadīja 30. decembrī Abudabi, kur paraugspēlē zaudēja Latvijas tenisistei Aļonai Ostapenko. 2018. gadā Grand Slam apritē atgriezās ar Francijas atklāto čempionātu, bet abos nākamajos Grand Slam sasniedza finālu, Vimbldonā piekāpjoties Angelikai Kerberei, savukārt ASV čempionātā — Naomi Osakai. Finālu sasniedza arī 2019. gada Vimbldonas čempionātā, kur zaudēja Simonai Halepai, tādējādi kļūstot par visu laiku visvecāko spēlēlētāju, kas sasniegusi Grand Slam turnīra finālu (37 gadi un 290 dienas, līdzšinējais rekords piederēja Martinai Navrātilovai). 2022. gada septembrī pēc izstāšanās ASV atklātajā čempionātā S. Viljamsa noslēdza profesionālā tenisa karjeru. «Serena Viljamsa pēc zaudējuma «US Open» pieliek punktu izcilai tenisistes karjerai». www.lsm.lv (latviešu). Skatīts: 2022-09-04. Vikikrātuvē par šo tēmu ir pieejami multivides faili. Skatīt: Serīna Viljamsa. Encyclopædia Britannica raksts (angliski) Encyclopædia Universalis raksts (franciski) Oficiālā tīmekļa vietne (angliski) Olympedia profils (angliski) Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) Tennis Temple profils (angliski) tennisabstract.com profils (angliski) IMDb profils (angliski)