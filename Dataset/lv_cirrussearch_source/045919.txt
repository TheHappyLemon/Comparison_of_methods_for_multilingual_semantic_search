Liepājas muzejs ir muzejs, kas atrodas Liepājā, Kūrmājas prospektā 16/18. Tas iepazīstina apmeklētājus ar Liepājas un Dienvidkurzemes vēsturi. Muzejs dibināts 1924. gada 30. novembrī. Liepājas muzeja izveidotājs un ilggadējs vadītājs bija mākslinieks Jānis Sudmalis (1887—1984). Muzeja direktore ir Dace Kārkla. Tā krājumā ir vairāk nekā 130 000 priekšmetu. Muzeja izstāžu zālēs periodiski tiek rīkotas gan pašmāju, gan ārzemju mākslinieku darbu izstādes. Skolēnu grupām iespējams piedalīties muzejpedagoģijas nodarbībās. Muzejā darbojas Kurzemes tautastērpu informācijas centrs. Muzejā atrodas unikāli arheoloģiskie objekti un visprecīzākā Kurzemes etnogrāfisko objektu kolekcija. Viena no ekspozīcijām veltīta kokgriezēja Miķeļa Pankoka (1894—1983) dzīvei un mākslai. Ēka, kurā atrodas muzejs, celta pēc Berlīnes arhitekta Ernesta fon Īnes skicēm, 1901. gadā to uzcēlis Pauls Makss Berči. Nama fasāde ir neogotiska, telpas nama iekšpusē veidotas dažādos stilos: vestibils — gotikas stilā, ēdamistaba — vācu renesanses stilā, saloni — baroka un rokoko stilā. 2012. gadā Liepājas muzejā noslēdzās rekonstrukcijas darbi, kuru laikā tika arī atklātas unikālas muzejvērtības — jūgendstila sienas gleznojums. Divstāvu ēkas telpu struktūras sarežģītās konfigurācijas pamatā ir plaša, stāviem cauri ejoša halle ar galeriju. Halli rotā grezni kokgriezumi, galerijas koka margas veidotas kā neogotikas arkāde. Nama ieejas durvis veidotas augstā mākslinieciskā kvalitātē. Durvju vērtņu augšējais pildiņš rotāts ar reljefiem kokgriezumiem, virsdurvju un arku un logu stiklojumu rotā un vienlaikus sargā grezni metālkalumi. Neraksturīgi Latvijas arhitektūrai jumtu veido ornamentāli izkārtoti sarkani un melni dakstiņi. Muzejs šajā ēkā atrodas no 1935. gada. Muzeja filiāle "Liepāja okupāciju režīmos" atrodas namā (K. Ukstiņa ielā 7/9), kas Atmodas laikā bija Latvijas Tautas frontes Liepājas nodaļas mītne. Filiāle atklāta 2001. gada 21. janvārī. Pamatekspozīcija atspoguļo 1939. gada starptautisko līgumu (Molotova—Ribentropa pakta un PSRS un Latvijas savstarpējās palīdzības līguma) ietekmi uz Liepājas novada sabiedriski politisko, ekonomisko un kultūras dzīvi — vācbaltiešu repatriāciju, 1940./1941. gada notikumus — padomju okupācijas režīma sākumu, Liepāju Otrā pasaules kara gados, 1941. un 1949. gada deportācijas, gulagu, Trešo Atmodu, t. i. laika periodu no 1939. līdz 1991. gadam. Te atrodas arī J. Lādīša fotokolekcijas ekspozīcija un tiek rīkotas tematiskas muzeja krājuma un mākslas izstādes. 2022. gada vasarā Liepājas muzeja filiāle "Liepāja okupāciju režīmos" renovācijas dēļ ir slēgta. Muzeja filiāle "Liepājas 17.–19. gs. interjera muzejs "Hoijeres kundzes viesu nams"" atrodas Kungu ielā 24, Liepājā. Pēc restaurācijas un ekspozīcijas iekārtošanas darbiem vēsturiskā ēka ir atvērta apmeklētājiem, kalpojot kā Liepājas vēstures izzināšanas avots un tūrisma objekts. Filiāles pirmajā stāvā atjaunots unikālais 17. gadsimta beigu plānojums, izceļot un akcentējot 17. gadsimta beigu un 18. gadsimta pirmās puses stilu un interjera priekšmetus. Otrajā stāvā atrodas 19. gadsimta 2. pusē izbūvētas istabas, kur iekārtots notāra Kristofa Vilhelma Stendera radinieku ģimenes dzīvoklis. Līdztekus muzejam un vēsturiskajiem interjeriem ēkā darbojas arī “Hoijeres krogs” un “Stenderu konditoreja”. «Liepājas muzejs :: Kūrmājas prospekts 16/18, Liepāja , Kurzemes reģ. :: Vietas.lv». Vietas.lv - Latvijas ceļvedis, Latvijas karte, pilsētas, rajoni, tūrisma un citi interesanti objekti, pasākumi. Skatīts: 2018-11-14. «Liepājas muzejs – Latvijas muzeju katalogs – Muzeju biedrība». www.muzeji.lv (latviešu). Arhivēts no oriģināla, laiks: 2018-08-08. Skatīts: 2018-11-14. «Darīt un redzēt | Pilsēta | Muzeji | Liepājas oficiālais tūrisma portāls». liepaja.travel. Skatīts: 2018-11-14. «Liepājas muzejs piedāvā nacionāli patriotiskas nodarbības». Rekurzeme.lv. Skatīts: 2018-11-14.[novecojusi saite] «Liepājas muzejs | Latvia Travel». www.latvia.travel (latviešu). Skatīts: 2018-11-14. «Liepājā apmeklētājiem durvis vērs 17.–19. gs. interjera muzejs “Hoijeres kundzes viesu nams”». Liepājā apmeklētājiem durvis vērs 17.–19. gs. interjera muzejs “Hoijeres kundzes viesu nams” (latviešu). Skatīts: 2022-08-16. Muzeja oficiālā tīmekļa vietne Muzeja Twitter konts Muzeja Instagram konts Muzeja Facebook lapa Liepājas muzejs vietnē draugiem.lv Liepājas muzejs Liepājas interjera muzeja Facebook lapa Liepājas interjera muzeja Instagram konts Виртуальный тур по Лиепайскому музею Arhivēts 2018. gada 8. oktobrī, Wayback Machine vietnē.