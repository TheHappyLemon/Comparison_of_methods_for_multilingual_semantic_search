2006. gada ziemas olimpiskās spēles jeb XX Olimpiskās Ziemas spēles bija 20. ziemas olimpiskās spēles, kas no 2006. gada 10. līdz 26. februārim norisinājās Itālijas Pjemontas reģiona pilsētā Turīnā, bet vairāku sporta veidu sacensības notika Alpu kūrortos uz rietumiem no tās. Šī bija otrā reize, kad Itālijā tika rīkotas ziemas olimpiskās spēles - pirmo reizi tas notika 1956. gadā Kortīnā d'Ampeco, bet 1960. gadā Romā notika vasaras olimpiskās spēles. Turīna ir pēc iedzīvotāju skaita lielākā pilsēta, kas bijusi ziemas olimpisko spēļu galvaspilsēta. Oficiāli spēles atklāja Itālijas prezidents Karlo Adzeljo Čampi, bet olimpisko uguni iededza slēpotāja, divkārtējā olimpiskā čempione Stefānija Belmondo. Spēļu logo atspoguļo vārdu Torino (Turīna itāliski). Olimpisko spēļu talismani bija meitene - sniega bumba Neve ("sniegs" itāļu valodā) un puisis - ledus kubs Gliz. Moto: "Kaisle dzīvo šeit" (angļu: Passion Lives Here). Spēlēs piedalījās 2508 sportisti no 80 valstīm. Turīnas olimpiskās spēles bija pirmā ziemas olimpiāde Albānijai, Etiopijai un Madagaskarai, kā arī Serbijai un Melnkalnei, kas valstij ar šādu nosaukumu bija pirmā un pēdējā dalība ziemas olimpiskajās spēlēs. Šajās olimpiskajās spēlēs piedalījās 58 Latvijas sportisti, kuri startēja 8 sporta veidos. 2006. gada ziemas olimpiskajā spēlēs tika izcīnīti 84 medaļu komplekti 15 disciplīnās 7 sporta veidos. Debitēja tādas sacensību disciplīnas kā masu starts biatlonā, komandu sprints distanču slēpošanā, snovborda kross un komandu sacensības ātrslidošanā. Klasiskās vīriešu 50 km un sieviešu 30 km slēpošanas distances, kas bija iepriekšējās spēlēs 2002. gadā, šajās spēlēs netika iekļautas, šie sacensību veidi tika aizstāti ar brīvā stila slēpošanu tādās pašās distancēs. Turīnas olimpiskajās spēlēs sacensības notika sekojošos veidos (izcelti sporta veidi, kuros piedalījās Latvijas sportisti): Turīna par 20. ziemas olimpisko spēļu mājvietu tika izvēlēta 1999. gadā IOC 109. sesijā Seulā, Dienvidkorejā, pārspējot Šveices pilsētu Sjonu. Uz rīkošanu pretendēja, bet līdz galīgajam balsojumam nenokļuva arī Helsinki (Somija), Poprada (Slovākija), Zakopane (Polija) un Klāgenfurte (Austrija). Pamatraksts: 2006. gada ziemas olimpisko spēļu medaļu tabula Medaļas izcīnīja 26 valstu sportisti, kas bija lielākais medaļas guvušo valstu skaits ziemas olimpisko spēļu vēsturē.      Mājinieki      Latvija Pamatraksts: Latvija 2006. gada ziemas olimpiskajās spēlēs Turīnas olimpiskajās spēlēs Latvijas komandā piedalījās 58 sportisti, kas startēja 8 sacensību veidos. Latvijas karogu olimpisko spēļu atklāšanas ceremonijā nesa hokeja izlases vārtsargs Artūrs Irbe, bet spēļu noslēguma ceremonijā - biatlonists Ilmārs Bricis. Mārtiņš Rubenis izcīnīja bronzas medaļu kamaniņu braukšanā, kas bija pirmā Latvijas olimpiskā medaļa kopš tā piedalījās ziemas olimpiskajās spēlēs ar savu delegāciju. Citi sportisti astoņas reizes dažādās sporta diciplīnās iekļuva pirmajā desmitniekā (biatlonists Ilmārs Bricis ieguva 4. vietu, bobslejisti Jānis Miņins/Daumants Dreiškens 6. vietu, kamaniņu braucēja Anna Orlova 7. vietu, skeletonists Martins Dukurs 7. vietu, kamaniņu braucēji Andris Šics/Juris Šics 7. vietu, biatloniste Madara Līduma 10. vietu, bobslejisti Jānis Miņins/Daumants Dreiškens/Mārcis Rullis/Jānis Ozols 10. vietu). Latvijas hokeja izlase ieguva 12. vietu. Latvijas sportistu sekmes ziemas olimpiskajās spēlēs Diena.lv «Latvijas sportisti olimpiādēs». Arhivēts no oriģināla, laiks: 2011. gada 10. augustā. Skatīts: 2011. gada 11. janvārī. «Latvijas Olimpiskās komitejas (LOK) XXI ziemas olimpisko spēļu Vankūverā (12-28.02.2010) oficiālā mājas lapa». Arhivēts no oriģināla, laiks: 21.03.2018. Skatīts: 15.02.2014. «Arhivēta kopija». Arhivēts no oriģināla, laiks: 21.03.2018. Skatīts: 15.02.2014. Turīna 2006 - Oficiālā mājaslapa Olympic.org - Turīna 2006