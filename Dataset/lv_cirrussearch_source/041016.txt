"Starp diviem laikmetiem" ir amerikāņu rakstnieka Džeka Finija 1970. gadā zinātniskās fantastikas žanrā sarakstīts ilustrēts romāns. Klīda baumas, ka režisors Roberts Redfords veidos filmu, kas balstītos uz šo grāmatu, taču šāds projekts nekad netika īstenots. 2012. gada jūlijā tika paziņots, ka studija Lionsgate ir ieguvusi romāna ekranizēšanas tiesības, un filmas uzņemšanu veiktu Dags Laimans (Doug Liman). Latviešu valodā grāmatu 1976. gadā izdevusi izdevniecība "Zinātne". 1970. gada novembrī majors Rūbins Prīns uzaicina reklāmas skiču mākslinieku Saimonu Morliju piedalīties slepenā valdības projektā. Viņš tiek nogādāts milzīgā noliktavā Manhatanas rietumu pusē, kur uzstādīts kaut kas līdzīgs filmu dekorācijām, kurās rosās cilvēki. Tas ir projekts, kura mērķis ir uzzināt, vai iespējams nosūtīt cilvēkus atpakaļ pagātnē ar pašhipnozes palīdzību — pārliecinot pašam sevi, ka atrodies pagātnē, nevis tagadnē, tas varētu izdoties. Saimonam (dēvētam par Saju) ir iemesls, lai gribētu atgriezties pagātnē — viņa draudzenei Keitai ir kāda noslēpumaina vēstule, kas sūtīta 1882. gadā. Sajs piekrīt piedalīties projektā un lūdz atļauju atgriezties Ņujorkā 1882. gadā, lai noskatītos, kā tiek nosūtīta vēstule. Doktors Dancigers, projekta vadītājs, tam piekrīt un izsaka nožēlu, ka nevar iet kopā ar Saju, jo viņš būtu gribējis redzēt savu vecāku pirmo tikšanos, kas arī notika Ņujorkā 1882. gadā. Projekta organizatori īrē dzīvokli slavenajā Dakotas daudzdzīvokļu ēkā. Sajs izmanto šo dzīvokli kā vietu un līdzekli, lai veiktu pašhipnozi, jo ēkas interjerā saglabājies ļoti daudz no laika, kad tā tika uzbūvēta, un aina, kas paveras, pa logu skatoties uz Centrālparku, ir nemainīga kopš 1882. gada. Sajam izdodas veiksmīgi atgriezties 1882. gadā. Viņa pirmā viesošanās pagātnē nav pārāk ilga, un viņš to pat neapjauš, taču otrajā reizē viņš spēj sev paņemt līdzi arī savu draudzeni Keitu. Pēc katras Saja vizītes pagātnē projekta organizatori rūpīgi pārbauda, ciktāl tas iespējams, vai tagadnē nav notikušas kādas izmaiņas. Vairākas dienas viņš pēta pagātnes Manhatanu, visu laiku veidojot skices — viņš ir ilustrators. Finejs ilustrācijas no vēstures perioda ievieto grāmatā kā Saja veidotas. Diemžēl kāds cits projekta dalībnieks, atgriezies Denverā 19. gadsimta 70. gados, pagātnē ir izdarījis zināmas pārmaiņas, un līdz ar to draugs, kuru viņš atceras, nekad nav piedzimis. Dancigers uzstāj, ka projekts jāpārtrauc. Dancigeram nepiekrīt, un viņš atkāpjas no amata. Pēc sarunas ar Prīnu Sajs nolemj vēlreiz atgriezties pagātnē, jo viņš ir satraukts par Dancigera atkāpšanos. Sajam izdodas uzzināt ar vēstuli saistīto noslēpumu, pagātnē norisinās spraigi notikumi, viņš kopā ar kādu jaunu meiteni Džūliju tiek turēts aizdomās par milzu ugunsgrēka izraisīšanu un bēg no policijas. Pēc tam Sajam tiek piešķirts uzdevums — apzināti mainīt pagātni, ietekmējot pagātnes notikumus tā, lai toreizējais ASV prezidents Grovers Klīvlends netiktu atrunāts no domas nopirkt Kubu no Spānijas, tādā gadījumā Kuba būtu Amerikas Savienoto Valstu štats un tām nekad nevajadzētu uztraukties par Fidelu Kastro un Kubas raķešu krīzi. Sajs mēģina iebilst, taču viņam tiek paskaidrots, ka tas ir tikai laika jautājums — ja to neizdarīs viņš, to liks izdarīt kādam citam projekta dalībniekam. Pēc telefonsarunas ar Dancigeru, kurā tas izmisīgi viņam lūdz darīt visu, lai projekts tiktu apturēts, Sajs ir satraukts par pārējām iespējamajām izmaiņām tagadnē. Sajs atgriežas 1882. gadā un aizkavē Dancigera tēvu, lūdzot tam uzsmēķēt, līdz ar to novēršot Dancigera vecāku sastapšanos. Līdz ar to Dancigers nekad nav piedzimis, un projekts par ceļošanu pagātnē netiek realizēts. «Alpha Ralpha Boulevard article about Jack Finney». Arhivēts no oriģināla, laiks: 2012. gada 1. novembrī. Skatīts: 2006. gada 15. jūlijs. Variety, Lionsgate, Liman take on 'Time and Again,' July 25, 2012, «Starp diviem laikmetiem - Džeks Finejs - iBook.lv - Grāmatu draugs». www.ibook.lv (latviešu). Skatīts: 2017-12-29. http://www.businessinsider.com/15-crazy-facts-about-nycs-dakota-building-2015-8 Personu vārdi atveidoti atbilstoši romāna latviskajam tulkojumam. https://www.livelib.ru/book/1000216893-mezh-dvuh-vremen-dzhek-finnej (krieviski) http://royallib.com/book/finney_dgek/meg_dvuh_vremen.html (krieviski)