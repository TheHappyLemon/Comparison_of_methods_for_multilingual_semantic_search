Senthelensa kalns (Mount St. Helens; citos avotos sastopams arī nosaukums Senthelēnas kalns vai Svētās Helēnas kalns) ir aktīvs stratovulkāns. Tas atrodas 154 km uz dienvidiem no Sietlas un 80 km uz ziemeļaustrumiem no Portlendas jeb, precīzāk, Skamanijas apgabalā, Vašingtonas štatā, ASV. Vulkāna nosaukums cēlies no Džordža Vankūvera drauga britu diplomāta Lorda Senthelensa vārda, kurš 18. gadsimta beigās uzrakstīja apkārtnes aprakstu. Vulkāns atrodas Kaskāžu kalnos, kas ir daļa no Klusā okeāna uguns gredzena, kurā ir 160 aktīvi vulkāni. Šis vulkāns ir labi pazīstams ar tā biežajiem pelnu izvirdumiem un piroklastisko straumi. Vulkāns ir bēdīgi slavens ar 1980. gada 18. maija izvirdumu. Šajā izvirdumā gāja bojā 57 cilvēki, iznīcinātas 250 ēkas, 47 tilti, 24 km dzelzceļu, 298 km ceļu. Vulkāna izvirdums radīja masīvu gruvešu lavīnu un 5,1 balli stipru zemestrīci. Ticis aprēķināts, ka gruvešu lavīna varēja būt pat 2,9 km3 liela. Pēc izvirduma vulkāna augstums samazinājās par 400 metriem. Vikikrātuvē par šo tēmu ir pieejami multivides faili. Skatīt: Senthelensa kalns. Encyclopædia Britannica raksts (angliski) Brockhaus Enzyklopädie raksts (vāciski)