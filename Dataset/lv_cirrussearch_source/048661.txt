SpaceX CRS-17 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) pagarinātajā programmā. Dragon orbītā tika palaists 2019. gada 4. maijā; nolaižamais aparāts uz Zemes atgriezās 2019. gada 3. jūnijā. Šoreiz tika izmantots 2017. gada augustā kosmosā lidojis Dragon nolaižamais aparāts (CRS-12). Dragon kopējā kravas masa augšupceļā bija 2482 kg. Hermētiskais nodalījums bija piepildīts ar 1517 kg kravas (kopā ar iepakojumu). Transportkuģa hermētiskajā sekcijā atradās: zinātnisko eksperimentu aparatūra un materiāli (726 kg), mantas un pārtika apkalpei (338 kg), stacijas rezerves daļas un aprīkojums amerikāņu segmentam (357 kg), ārpuskuģa aktivitāšu aparatūra (10 kg), datoru piederumi (75 kg), Krievijas krava (11 kg). Nehermētiskajā kravas sekcijā (965 kg) bija divas kravas: OCO-3 (Orbiting Carbon Observatory 3) — instrumenti datu vākšanai par oglekļa dioksīda (CO2) koncentrāciju un izplatību Zemes atmosfērā; to bija paredzēts uzstādīt uz Kibo moduļa ārējās platformas; aparatūra identiska tai, kas uzstādīta pavadonī OCO-2; STP-H6 (Space Test Program-Houston 6) — iekārta sakaru tehnoloģijas demonstrēšanai, izmantojot modulētus rentgena starus. Dragon tika palaists 2019. gada 4. maijā 06:48 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma SLC-40. Pēc derīgās kravas atdalīšanas raķetes pirmā pakāpe nosēdās uz peldošas platformas Of Course I Still Love You. Kravas kuģis SKS sasniedza 6. maijā. 11:04 UTC to satvēra ar stacijas manipulatoru Canadarm2, ko vadīja Davids Senžaks. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 13:33 UTC. 10. un 11. maijā ar manipulatoru Canadarm-2 no Dragon nehermētiskās kravas sekcijas izņemti OCO-3 un STP-H6. OCO-3 tika uzstādīts uz Kibo moduļa atklāto platformas vietā EFU3. STP-H6 tika pārvietots uz ELC-3 3. vietu. Pēc tam no Kibo atklātās platformas tika noņemts eksperiments CATS, kas darbojās no 2015. gada, un ievietots Dragon nehermētiskajā kravas sekcijā, kas sadegs Zemes atmosfērā. Tur ievietoja arī SCAN izmēģinājumu iekārtu, ko noņēma no ELC-3. 3. jūnijā 12:35 UTC Dragon ar Canadarm2 palīdzību tika atvienots no Harmony moduļa. Brīvā lidojumā kravas kuģis palaists 16:01 UTC. Dragon aptuveni 20:56 UTC iedarbināja dzinējus un veica noiešanu no orbītas. 21:55 UTC nolaižamais aparāts nolaidās Klusajā okeānā punktā aptuveni 121° R 32° Z. SpaceX launches space station resupply mission, lands rocket on drone ship Stephen Clark, spaceflightnow.com, 2019-05-04 SpaceX cargo ship reaches space station William Harwood, spaceflightnow.com, 2019-05-06 Jonathan's Space Report No. 765 Jonathan McDowell, 2019-06-02 CRS-17 Mission SpaceX SpaceX CRS-17 spaceflightnow.com