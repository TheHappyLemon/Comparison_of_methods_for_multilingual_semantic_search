Zemei tuvie asteroīdi, arī bīstamās mazās planētas ir Zemei tuvās orbītās esoši asteroīdi jeb asteroīdi ar perihēliju mazāku par 1,3 AU. Līdz 2015. gada aprīlim bija zināmi vairāk nekā 12 380 Zemei tuvie asteroīdi (ZTA), no tiem 870 lielāki par 1 km diametrā. Kopumā Zemei tuvo asteroīdu lielums ir robežās no 1 m līdz pat 32 km (1036 Ganimēds). Tiek uzskatīts, ka pašreiz ir atklāts ap 90 % ZTA ar diametru līdz 1 km un apmēram 1 % ZTA ar diametru līdz 40 m. Zemei tuvie asteroīdi tiek iedalīti vairākās grupās atkarībā no to orbītu lielajām pusasīm, perihēliju un afēliju attālumiem: Atiras tipa asteroīdi — asteroīdu grupa, kuru orbītas pilnībā ietver Zemes orbīta. Šīs grupas asteroīdiem orbītu lielās pusasis ir mazākas par 1 AU, afēlijs atrodas tuvāk par 0,983 AU. Grupa nodēvēta pirmā šīs grupas atklātā asteroīda 163693 Atira vārdā. 2015. gada aprīlī bija zināmi 15 Atiras tipa asteroīdi. Atona tipa asteroīdi — Zemes orbītu šķērsojošu asteroīdu grupa, kuru orbītu lielās pusasis ir mazākas par 1 AU un afēlija attālums lielāks par 0,983 AU. Grupa nodēvēta asteroīda 2062 Atons vārdā. 2015. gada aprīlī bija zināmi 915 Atona tipa asteroīdi. Apollona tipa asteroīdi — Zemes orbītu šķērsojošu asteroīdu grupa, kuru orbītu lielās pusasis ir lielākas par 1 AU un perihēlijs atrodas tuvāk par 1,017 AU. Grupa nosaukta asteroīda 1862 Apollons vārdā. 2015. gada aprīlī bija zināmi 6720 Apollona tipa asteroīdi. Amora tipa asteroīdi — Zemes orbītai pietuvojošos asteroīdu grupa, kuru orbītu lielās pusasis ir lielākas par 1 AU un perihēlijs ir lielāks par 1,017 AU, bet mazāks par 1,3 AU. Šie asteroīdi riņķo orbītā starp Zemi un Marsu. Grupa nodēvēta asteroīda 1221 Amors vārdā. 2015. gada aprīlī bija zināmi vairāk nekā 4700 Amora tipa asteroīdi. Potenciāli bīstamie asteroīdi — asteroīdu grupa, kas nākotnē var pietuvoties Zemei tuvāk par 0,05 AU un kuru absolūtais spožums ir ne vairāk par 22 H. Pieņemot, ka vidējais asteroīdu albedo ir 0,13, šādu objektu lielums nepārsniegtu 150 m diametrā. Pašreiz ir zināmi 1570 potenciāli bīstamie asteroīdi. 2013. gada 25. februārī tika palaists Kanādas mikropavadonis NEOSSat Zemei tuvo asteroīdu meklēšanai. «Near-Earth Asteroids». Arhivēts no oriģināla, laiks: 2017. gada 13. februārī. Skatīts: 2015. gada 4. aprīlī. «NEA Discovery Statistics». Arhivēts no oriģināla, laiks: 2017. gada 3. aprīlī. Skatīts: 2015. gada 4. aprīlī. «Potentially Hazardous Asteroids». Arhivēts no oriģināla, laiks: 2017. gada 15. martā. Skatīts: 2015. gada 4. aprīlī. Vikikrātuvē par šo tēmu ir pieejami multivides faili. Skatīt: Zemei tuvie asteroīdi.