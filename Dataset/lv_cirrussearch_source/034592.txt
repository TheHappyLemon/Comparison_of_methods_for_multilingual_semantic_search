The Floating Piers bija vides mākslas objekts, kura autori bija Kristo un Žanna Kloda. To veidoja 100 000 kvadrātmetru dzeltena auduma un 220 000 augsta blīvuma polietilēna pontoni, kas bija uzstādīti Izeo ezerā netālu no Brešas Itālijā. Šie materiāli veidoja gājēju celiņus starp Sulzano, Monte Izola un Sanpaolo salu. Kristo un Žanna Kloda darbu pie The Floating Piers koncepta sāka 1970. gadā. Viņu sākotnēji izvēlētā vieta bija Laplatas upe starp Argentīnu un Urugvaju. Pāris apsvēra arī Tokijas līci, pirms pievērsās citiem projektiem. 2013. gada beigās Kristo apstiprināja Izeo ezeru kā realizācijas vietu un veltīja nākamos 22 mēnešus, lai īstenotu projektu. Tas bija pirmais lielais projekts, kuru viņš uzņēmās pēc savas partneres un līdzstrādnieces Žanas Klodas nāves. Projekta izmaksas tika lēstas 11 miljonu ASV dolāru apjomā, bet vēlāk tika ziņots par summu tuvāk 17 miljoniem. Līdzekļus savāca pats Kristo, pārdodot savas projekta skices un oriģināldarbus. Nepieciešamo atļauju iegūšana ilga mazāk par gadu. Uzstādīšanai bija nepieciešama 190 enkuru izvietošana uz ezera gultnes un darbos bija iesaistīti vairāk nekā 600 strādnieki. Satiksmes plānošanai tika radīts 175 lappušu dokuments, kas izmaksāja 100 000 €. 2016. gada 18. jūnijā publikai tika atvērts safrāna krāsas celiņš. Pirmajās piecās dienās bezmaksas instalāciju apmeklēja 270 000 cilvēki. Negaidīti lielā pūļa dēļ organizatori slēdza instalāciju no pusnakts līdz katras dienas plkst. 6.00 rītā, lai veiktu uzkopšanas darbus. 22. jūnijā cilvēku pūļi radīja nekārtības tuvējās Brešas pilsētas centrālajā dzelzceļa stacijā. 2016. gada 3. jūlijā mākslas darbs tika slēgts publikai; vietējās amatpersonas lēš, ka to apmeklēja 1,2 miljoni apmeklētāju, vidēji 72 000 dienā tā 16 dienu darbības laikā. Pēc policijas aplēsēm, tas bija pat lielāks, ap 100 000 apmeklētāju dienā. Projekta demontāža sākās agrā 4. jūlija rītā. «Italy: Christo 'walk on water' project opens on Lake Iseo - BBC News». BBC News (en-GB). Skatīts: 2016-06-20. John Brownlee. «Christo’s Floating Piers Were 50 Years And $17 Million In The Making». Fast Company, 2016. gada 21. jūn.. Carol Vogel. «Next From Christo: Art That Lets You Walk on Water», 2015. gada 21. okt.. – caur NYTimes.com. Jeff MacGregor. «The Inside Story of Christo's Floating Piers». Smithsonian Magazine. Sophie Morlin-Yron. «Floating art lets people walk on water at Italy's Lake Iseo». CNN.com, 2016-06-27. Skatīts: 2016-06-29. «Chaos at Italian lake as crowds try to 'walk on water'». The Local. 2016. gada 22. jūnijs. «Christo's floating piers closed». Deutsche Welle. 2016-07-04. Skatīts: 2016-07-04. Vikikrātuvē par šo tēmu ir pieejami multivides faili. Skatīt: The Floating Piers. Oficiālā tīmekļa vietne The Floating Piers fotogrāfijas no žurnāla "Time" Google Maps Street View skats uz The Floating Piers