Artūrs Kulda (dzimis 1988. gada 25. jūlijā Leipcigā) ir Latvijas hokejists, spēlē aizsarga pozīcijā, bijušais Latvijas hokeja izlases dalībnieks. Pašlaik (2024) Kulda pārstāv Austrijas hokeja līgas vienību Villacher SV. Viņa jaunākais brālis Edgars arī ir hokejists. Profesionālā hokejista karjeru uzsāka 2003. gadā, kad pievienojās Latvijas hokeja līgas klubam Rīgas "Prizma", tā rindās aizvadot 13 spēles. 2005.—2006. gada sezonu A. Kulda aizvadīja Maskavas "CSKA" otrajā sastāvā, kurš spēlēja Krievijas Pirmajā līgā, kas pēc spēka ir trešā spēcīgākā, bet no 2006. gada, kad A. Kuldu draftēja NHL klubs Atlantas "Thrashers", līdz 2008. gadam viņš spēlēja OHL kluba Pīterboro "Petes" sastāvā. 2006. gadā kļuva par Krievijas U-18 čempionu Maskavas "CSKA"-2 sastāvā. 2007.—08. gada sezonas otrajā pusē pievienojās Amerikas hokeja līgas klubam Čikāgas "Wolves". Kopā ar klubu izcīnīja Kaldera kausu. 2009.—10. gada sezonā Kulda "Wolves" sastāvā spēlēja vienā aizsargu pārī ar Krisu Čeliosu un sezonu noslēdza ar augstāko lietderības koeficientu (+67) AHL. 2010. gada 13. februārī debitēja NHL Atlantas "Thrashers" sastāvā. Jau otrajā spēlē viņš guva rezultativitātes punktu 2010. gada 14. februārī, rezultatīvi asistēdams trešo vārtu guvumā pret Čikāgas "Blackhawks". Nākamajā sezonā Kulda "Thrashers" rindās aizvadīja divas spēles, taču 2011.—12. gada sezonā, franšīzei pārceļoties uz Vinipegu, Kulda aizvadīja deviņas spēles arī Vinipegas "Jets" rindās. 2012. gada vasarā Artūrs noslēdza viena gada līgumu ar KHL klubu Novosibirskas "Sibirj". Sezonas pirmajās sešās spēlēs viņš guva piecus vārtus, kļūdams par KHL tābrīža labāko vārtu guvēju starp aizsargiem un otro labāko (aiz Gļeba Kļimenko) starp visiem spēlētājiem. Pēc tam, kad "Sibir" piedzīvoja zaudējumu Gagarina kausa izcīņas pirmajā kārtā, Kulda atgriezās Vinipegas "Jets", noslēdzot ar klubu līgumu līdz sezonas beigām, taču tās rindās laukumā nevienā spēlē tā arī nedodoties. 2013. gada oktobrī Kulda noslēdza divu gadu līgumu ar Ufas "Salavat Julajev". Kopā ar komandu sasniedza Gagarina kausa Austrumu konferences finālu, kurā gan ar 1—4 piekāpās vēlākajai kausa ieguvējai Magņitogorskas "Metallurg". 2013.—14. gada sezonu noslēdz ar visvairāk (113) bloķētajiem metieniem KHL. 2014. gada jūlijā Kulda pagarināja līgumu ar klubu līdz 2017. gadam, taču jau 2015. gada septembrī tika aizmainīts uz Helsinku "Jokerit". Pieaugušo izlasē debitēja 2006. gada 14. aprīlī Rīgā pret Krievijas izlasi, kad pārbaudes spēlē tika piedzīvots zaudējums ar 0:2. Junioru gados spēlējis arī trijos Pasaules čempionātos U-18 jauniešiem, kā arī trijos Pasaules čempionātos junioriem. Latvijas hokeja izlases rindās A. Kulda spēlējis 2014. un 2022. gada olimpisko spēļu turnīros, kā arī astoņos Pasaules čempionātos. 2014. gada čempionātā Kulda guva četrus vārtus, tādējādi kļūstot par turnīra labāko vārtu guvēju starp aizsargiem. Kulda tika atzīts arī par vienu no trim Latvijas izlases labākajiem spēlētājiem. Kulda tika iekļauts Latvijas izlases sastāvā, lai dotos uz 2022. gada olimpiskajām spēlēm, taču pozitīva COVID-19 testa dēļ izbraukšanas dienā no sastāva tika atsaukts. Vēlāk tomēr pievienojās Latvijas izlasei. Olimpiskajā turnīrā aizvadīja trīs spēles. 2023. gada februārī Kulda paziņoja, ka noslēdz karjeru Latvijas hokeja izlasē. "Artūrs Kulda: "Tas ir treneru lēmums, kas man jāpieņem"". Sporta Avīze (Rīga: SIA "Mediju nams") 3 (728): 20.—21. lpp. 2010. gada 19. janvārī. ISSN 1691-0451. Atchue, A. J. (2010-02-15). Kulda learning from the best in Chicago. National Hockey League. Retrieved 2010-02-19. (angliski) Thrashers 3, Wild 2. National Hockey League. Retrieved 2010-02-19. (angliski) Evita Skuja. «Kulda šonakt debitēs NHL». sportacentrs.com, 2010. gada 12. februārī. Skatīts: 2010. gada 14. februārī. Ulvis Brože. «Kulda debitē ar uzvaru». sportacentrs.com, 2010. gada 13. februārī. Skatīts: 2010. gada 14. februārī. Kārlis Ķilkuts. «Kuldam pirmais punkts NHL, piespēle arī Bārtulim». sportacentrs.com, 2010. gada 14. februārī. Skatīts: 2010. gada 14. februārī. «Kulda dodas uz Pekinu un pievienosies Latvijas izlasei». sportacentrs.com. 2022. gada 9. februārī. Skatīts: 2023. gada 31. janvārī. «Player statistics by team - Latvia». iihf.com. Skatīts: 2023. gada 31. janvārī. «Artūrs Kulda noslēdz karjeru Latvijas hokeja izlasē». lsm.lv. Skatīts: 2023. gada 27. februārī. Vikikrātuvē par šo tēmu ir pieejami multivides faili. Skatīt: Artūrs Kulda. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)