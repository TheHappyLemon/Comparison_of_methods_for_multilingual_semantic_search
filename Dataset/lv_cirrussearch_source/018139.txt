Simons Vīzentāls (vācu: Simon Wiesenthal; dzimis 1908. gada 31. decembrī, miris 2005. gada 20. septembrī) bija mūsdienu Ukrainas teritorijā dzimis ebreju izcelsmes Austrijas sabiedrisks darbinieks. Pēc Otrā pasaules kara kļuva pazīstams kā "nacistu mednieks". 1961. gadā dibinātās Vīnē bāzētās organizācijas "Ebreju dokumentācijas centrs" (Dokumentationszentrum des Bundes Jüdischer Verfolgter des Naziregimes) dibinātājs un vadītājs. 1977. gadā Losandželosā nodibinātā organizācija "Simona Vīzentāla centrs" (Simon Wiesenthal Center) ir nosaukta Vīzentāla vārdā, bet nav viņa radīta vai vadīta. Dzimis Bučačā, Austroungārijā, tirgotāja ģimenē. Tēvs krita frontē Pirmā pasaules kara laikā. Starp pasaules kariem, kad dzimtā Bučača ietilpa Polijā, mācījās ģimnāzijā. Vēlāk studēja arhitektūru Ļvivā, kur sagaidīja Otrā pasaules kara sākumu. Pēc vācu okupācijas sākuma ievietots geto, vēlāk pabijis dažādās darba un koncentrācijas nometnēs. 1945. gada 5. maijā atbrīvots no ieslodzījuma Mauthauzenes koncentrācijas nometnē. Pēc atbrīvošanas atlikušo mūžu veltīja nacistu amatpersonu dokumentēšanai un to atrašanās vietu noskaidrošanai, iesākumā darbojoties Lincā, vēlāk Vīnē. Izmantojot Vīzentāla iegūtos materiālus, izdevās arestēt un notiesāt tādas personas kā Ādolfs Eihmanis (pretrunīgas ziņas) un Francis Štangls. Vīzentāls iesaistījās arī Austrijas politikā, kritizēdams kancleru Bruno Kreiski, kurš esot valdībā iekļāvis bijušos nacistus. Bruno Kreiskis, pats būdams ebrejs, nosauca Vīzentāla darbību par "politisku mafiju" un apsūdzēja Vīzentālu sadarbībā ar nacistiem kara laikā. Dzīves laikā publicējis memuārus par savu dzīvi Otrā pasaules kara laikā, tomēr daļa no stāstiem tajos neatbilst patiesībai. Segev, Tom (2010). Simon Wiesenthal: The Life and Legends. New York: Doubleday. ISBN 978-0-385-51946-5., 27. lpp Walters, Guy (2009). Hunting Evil: The Nazi War Criminals Who Escaped and the Quest to Bring Them to Justice. New York: Broadway Books. ISBN 978-0-7679-2873-1., 77–78. lpp. Vikikrātuvē par šo tēmu ir pieejami multivides faili. Skatīt: Simons Vīzentāls. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Simona Vīzentāla arhīvs (vāciski) (angliski)