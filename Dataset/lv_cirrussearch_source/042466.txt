Mēdeja (grieķu: Μήδεια, Mēdeia) sengrieķu mitoloģijā ir burve, Kolhīdas valdnieka Aiēta un okeanīdas Idījas meita. Viņa kļuva par Jāsona sievu un vēlāk par Aigeja sievu. Mīts par Mēdeju ir saistīts ar argonautiem, kuri Jāsona vadībā devās iegūt zelta aunādu. Mēdeja palīdzēja Jāsonam to iegūt un pēc tam kopā ar viņu aizbēga no Kolhīdas, savām mājām. Mēdejas tēvs Aiēts sūtīja vajātājus atgūt Mēdeju un zelta aunādu. Jāsons, pēc ieteikuma, apprecēja Mēdeju, jo pēc likumiem sieva tad piederēja vīra dzimtai. Mēdejai un Jāsonam bija divi dēli — Mermers un Ferēts. Pēc visizplatītākās mīta versijas, Jāsons vēlāk noskatīja Kreonta meitu Kreūsu (citā versijā viņu sauc Glauka), bet Mēdeja greizsirdībā viņai uzdāvināja saindētu apmetni. Kreūsa nomira, bet Mēdeja Jāsona acu priekšā nogalināja abus dēlus. Jāsons, pēc dažādām versijām, vai nu padarīja sev galu, vai gāja bojā kopā ar Kreūsu, vai nodzīvoja līdz vecumdienām un galu galā pār viņu sabruka vecais kuģis "Argo". Mēdeja apmetās uz dzīvi Atēnās un kļuva par Atēnu valdnieka Aigeja sievu, dzemdējot tam dēlu Mēdu. Neveiksmīgas intrigas vai ienaidnieces dēļ vēlāk Mēdejai nācās bēgt no Atēnām, un viņa atgriezās dzimtajā Kolhīdā, kur viņas tēvs bija brāļa gāzts un viņa ar Mēda rokām nonāvēja tēvabrāli un ieguva varu priekš Mēda. Pastāv arī dažādas citas mīta versijas, tai skaitā daļa pētnieku pieļauj, ka Mēdejas bijušas divas savstarpēji nesaistītas personas. Vikikrātuvē par šo tēmu ir pieejami multivides faili. Skatīt: Mēdeja. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Katoļu enciklopēdijas raksts (angliski)