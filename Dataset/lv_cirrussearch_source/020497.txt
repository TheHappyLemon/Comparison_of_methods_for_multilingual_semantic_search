Tevantepekas zemesšaurums (spāņu: Istmo de Tehuantepec) ir zemesšaurums Ziemeļamerikā, kas atdala Atlantijas okeānam piederīgo Meksikas līci no Klusā okeāna. Tiek uzskatīts par Centrālamerikas ziemeļu robežu. Izvietojies Meksikas Oahakas un Verakrusas štatos. Šaurākajā vietā starp Kampečes un Tevantepekas līčiem zemesšaurums ir 192 līdz 216 km plats. Zemesšauruma augstākais punkts ir 224 m vjl Čivelas pārejā, kam no austrumiem piekļaujas Čjapasas Sjerramadres, bet no rietumiem — Oahakas Sjerramadres kalnu grēdas. Šauruma ziemeļu daļā plaša džungļiem klāta zemiene, dienvidu daļā — šaurs piekrastes līdzenums, kam piekļaujas lagūnas. Zemesšauruma nosaukums cēlies no Tevantepekas pilsētas tā dienvidos, kuras nosaukums savukārt navatlu valodā nozīmē «jaguāru kalni» (tecuani-tepec). Kopš Kortesa laikiem Tevantepekas zemesšaurums tika uzskatīts par vienu no potenciālajām vietām okeānus savienojoša kanāla izbūvei. 19. gadsimta beigās kanāla vietā tika projektēts kuģu transportēšanai paredzēts vairāku ceļu dzelzceļš, kas netika realizēts. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 700. lpp. Vikikrātuvē par šo tēmu ir pieejami multivides faili. Skatīt: Tevantepekas zemesšaurums.