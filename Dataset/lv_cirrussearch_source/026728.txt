Džeimss "Džims" V. Gordons (angļu: James "Jim" W. Gordon, Senior) ir tēls DC Comics publicētajos darbos, kino un televīzijas seriālos. Tēlu izveidoja Bills Fingers un Bobs Keins. Gordons pirmoreiz parādījās Detective Comics 27. numurā, kas iznāca 1939. gada maijā. Džeimss Gordons parasti tiek attēlots kā Gotemsitijas policijas komisārs. Viņš līdzīgi Betmenam ir dziļi apņēmies atbrīvot pilsētu no noziedzības. Komiksu "zelta" un "sudraba" laikmetā, kā arī 20. gadsimta 60. gadu televīzijas seriāla laikā Gordons pilnībā uzticas un dažkārt pat ir nedaudz atkarīgs no Betmena. Lielākajā daļā mūsdienu stāsta versiju viņš ir nedaudz skeptisks par Betmena izmantotajām, likumam īpaši neatbilstošajām, metodēm, tomēr uzskata, ka Gotemai viņš ir nepieciešams. Bijis precējies divas reizes, ir vismaz viena bērna tēvs. Viņš ir viens no nozīmīgākajiem tēliem Betmena stāstā. Džeimsu Gordonu kino un televīzijā ir attēlojuši Nīls Hamiltons, Bens Makenzijs, Lails Talbots, Pats Hingls un Gērijs Oldmens. Vēl vairāki aktieri ir ieskaņojuši viņu dažādās animācijas filmās un seriālos. IMDb profils (angliski)