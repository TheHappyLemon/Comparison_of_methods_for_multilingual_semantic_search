Mākslīgā apaugļošana jeb ART (asistēta reproduktīvā tehnoloģija) ir apaugļošanas metodes, kas tiek pielietotas kāda no partneru neauglības gadījumā. Intrauterīna inseminācija ir apaugļošanas metode, kuras ietvaros sperma tiek apstrādāta un ievadīta dzemdes dobumā ovulācijas laikā. Šī metode tiek parasti pielietota, ja spermas kvalitāte ir neapmierinoša, piemēram, spermatozoīdiem ir pazemināts koncentrācijas līmenis, aktivitāte vai kustīgums. Sievietei šīs metodes pielietošanas gadījumā jābūt auglīgai. Ekstrakorporālajai jeb ārpusķermeņa apaugļošanai raksturīgs tas, ka olšūnas apaugļošana notiek ārpus sievietes ķermeņa. Pirms ārpusķermeņa apaugļošanas procedūru sākuma sievietei tiek nozīmēta hormonālā terapija, kas hiperstimulē olnīcas vairāku olšūnu izveidei. Šāda terapija ilgst aptuveni divas nedēļas un iekļauj sevī ikdienas preparāta injekcijas vēdera muskulatūrā. Katru nedēļu sievietei tiek veikta ultrasonogrāfija, kurā tiek mērīti folikulu izmēri, un, kad tie sasniedz nepieciešamos izmērus, tiek nozīmēts sagatavošanas noslēdzošais hormonālais preparāts, kurš stimulē olšūnu nobriešanu. Šis preparāts tiek injicēts stingri noteiktu stundu skaitu pirms plānotas olšūnu punkcijas laika. Tad sievietei tiek veikta punkcija un izņemtas olšūnas, kas izveidojušās hiperstimulācijas rezultātā. Šī manipulācija tiek intravenozā narkozē. Aptuveni tajā pašā laikā partneris nodod spermu. Laboratorijā, speciālajos apstākļos, tiek veikta apaugļošana. Tiek izmantota kāda no šīm apaugļošanas metodēm: IVF (in vitro fertilisation) procesa ietvaros olšūna tiek apaugļota ar spermu laboratorijas apstākļos. Spermatozoīdi netiek atlasīti, tāpēc metode ir piemērota, ja spermai ir laba kvalitāte. ICSI (intracytoplasmic sperm injection) procesa ietvaros olšūnas citoplazmā tiek injicēts viens spermatozoīds. Šī ir metode, kuru pielieto abu partneru neauglības gadījumā, īpaši spermas pazeminātas kvalitātes gadījumā - spermatozoīdu kustīguma, aktivitātes vai koncentrācijas pazemināšanas vai to morfoloģijas anomāliju gadījumā. PICSI (preselective intracytoplasmic sperm injection) – šī metode atšķiras no ICSI metodes ar to, ka šeit ar dažādām metodēm tiek atlasīts viens dzīvotspējīgs spermatozoīds, kas palielina grūtniecības iestāšanos. Apaugļota olšūna tiek ievietota inkubatorā, kurā notiek embrija dalīšanās. Pēc 3 vai 5 dienām tiek veikta embrija ievietošana dzemdes dobumā. Pirmais grūtniecības tests – asins analīze uz HCG hormonu, tiek veikta 14.dienā pēc embrija pārnešanas. Pašlaik labākas efektivitātes sasniegšanai tiek pielietoti papildu līdzekļi, kā, piemēram, preparāts, kas samazina embrija atgrūšanas iespējamību ar mātes organismu, vai speciālā līme, kas veicina embrija implantāciju. Efektivitāte ir atkarīga no partneru neauglības iemesliem un ilguma, kā arī no sievietes vecuma. Mākslīgā apaugļošana ir veicama arī, izmantojot donoru spermu vai olšūnas. Latvijā eksistē valsts apmaksāta apaugļošanas programma, kurā var piedalīties sievietes līdz 37 gadu vecumam. Latvijā tiek vienlaicīgi ievietoti viens vai divi embriji. Pārējie embriji, ja tādi ir, pēc pāra vēlēšanās tiek pakļauti kriogēnai sasaldēšanai ar iespēju tos izmantot nākotnē.