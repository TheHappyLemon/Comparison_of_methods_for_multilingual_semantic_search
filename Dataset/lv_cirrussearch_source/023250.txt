Oļegs Artemjevs (Олег Германович Артемьев, dzimis 1970. gada 28. decembrī) ir Krievijas kosmonauts, inženieris izmēģinātājs. Oļegs Artemjevs ir dzimis Rīgā, Latvijas PSR. Viņa tēvs bija militārais inženieris Germans Artemjevs. 1986. gadā Oļegs beidza skolu Ļeņinskā (tagad Baikonura). 1990. gadā viņš pabeidza Tallinas politehnikumu rūpniecisko elektroiekārtu specialitātē un sāka strādāt par elektromontieri rūpnīcā Dvigatel Tallinā. No 1990. līdz 1991. gadam viņš dienēja obligātajā karadienestā Padomju armijā Viļņā, Lietuvas PSR. Pēc tam viņš turpināja darbu Dvigatel. No 1995. līdz 1998. gadam Artemjevs strādāja par autovadītāju Baumana Maskavas valsts tehniskās universitātes autosaimniecībā. 1998. gadā viņš absolvēja Baumana Maskavas valsts tehnisko universitāti specialitātē "Zemo temperatūru tehnika un fizika". 1998. gadā Artemjevs sāka strādāt uzņēmumā RKK Energija, kur nodarbojās ar ārpuskuģa aktivitāšu jautājumiem. Viņš izstrādāja dokumentāciju un veica metodiku un ārpuskuģa aktivitāšu iekārtu eksperimentālu pieslīpēšanu, modelējot bezsvara stāvokli stendā Selen un ūdens bezsvara stāvokli Kosmonautu sagatavošanas centra hidrolaboratorijā. Artemjevs piedalījās Starptautiskās kosmosa stacijas (SKS) moduļa Zvezda sagatavošanā palaišanai kosmosā, darbojoties iziešanas kosmosā un tehniskās apkalpošanas un remonta nodrošināšanā. Viņš piedalījās apkalpju sagatavošanā ārpuskuģa aktivitātēm, piedalījās nolaižamā aparāta apkalpju jūras treniņos. Artemjevs bija nolaižamo aparātu tehniskās apkalpošanas komandā nolaišanās vietās. Viņš bija skafandru Orlan-M-GN. Orlan-VN un EMU izmēģinātājs un darbojās kā ūdenslīdējs drošinātājs. 2003. gada 29. maijā Oļegs Artemjevs tika ieskaitīts RKK Energija kosmonautu vienībā. No 2003. gada 28. jūnija līdz 2005. gada 28. jūnijam viņš izgāja vispārējo kosmisko sagatavošanu Gagarina Kosmonautu sagatavošanas centrā. 2005. gada 5. jūlijā Starpresoru kvalifikācijas komisija Artemjevam piešķīra kvalifikāciju "kosmonauts pētnieks". 2007. gadā no 15. līdz 29. novembrim un 2008. gadā no 25. jūnija līdz 9. jūlijam viņš piedalījās eksperimenta Mars-500 divu nedēļu izmēģinājumos. 2009. gadā no 31. marta līdz 14. jūlijam Artemjevs piedalījās Mars-500 105 dienu sagatavošanās eksperimentā. 2009. gadā viņš ar izcilību beidza Krievijas Valsts dienesta akadēmiju specialitātē "personāla pārvaldība". No 2011. gada septembra līdz 2013. gada septembrim Oļegs Artemjevs kā bortinženiera dublieris veica sagatavošanos lidojumam ar kosmosa kuģi Sojuz TMA-10M un SKS-37/SKS-38 ekspedīcijai Starptautiskajā kosmosa stacijā. No 2013. gada septembra viņš gatavojās SKS-39/SKS-40 ekspedīcijai. Oļega Artemjeva pirmais kosmiskais lidojums sākās 2014. gada martā, esot kosmosa kuģa Sojuz TMA-12M bortinženierim. Viņš bija SKS 39. un 40. ekspedīcijas lidojuma inženieris. Uz Zemi atgriezās 2014. gada septembrī. Otro lidojumu kosmosā Artemjevs sāka 2018. gada martā, esot kosmosa kuģa Sojuz MS-08 komandierim. Viņš bija SKS 55. un 56. ekspedīcijas lidojuma inženieris. Uz Zemi atgriezās 2018. gada oktobrī. 2019. gada 8. septembrī Oļegs Artemjevs kā neatkarīgais kandidāts tika ievēlēts par Maskavas pilsētas Domes deputātu. Artemjeva trešais kosmiskais lidojums sākās 2022. gada 18. martā, esot kosmosa kuģa Sojuz MS-21 komandierim. Viņš bija SKS 66. un 67. ekspedīcijas lidojuma inženieris un 5 mēnešus 67. ekspedīcijas komandieris. Uz Zemi viņš atgriezās 29. septembrī. Kosmisko lidojumu kopsavilkums: Iziešanas atklātā kosmosā: Vikikrātuvē par šo tēmu ir pieejami multivides faili. Skatīt: Oļegs Artemjevs. Biogrāfiskie dati Gagarina Kosmonautu sagatavošanas centra lapā (krieviski) Biogrāfiskie dati astronaut.ru lapā (krieviski)