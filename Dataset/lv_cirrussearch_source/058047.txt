Indessumahu dzimta (Anacardiaceae) ir ziepjkoku rindas augu dzimta. Dzimta sīkāk dalās anakardiju apakšdzimtā (63 ģintis) un spondiju apakšdzimtā (19 ģintis). Tiek lēsts, ka dzimtā kopā ir ap 860 sugām. Pēc sugu skaita lielākās augu ģintis dzimtā ir sumahi (Rhus) un indessumahi (Toxicodendron). Zināmākās šīs dzimtas sugas ir rietumu anakardija (iegūst Indijas riekstus), dažādas mango ģints sugas, etiķkoki un pistācijas. Indessumahu dzimta dabiski izplatīta ekvatoriālajā, subekvatoriālajā, tropu un subtropu joslā. Tikai dažas indessumahu sugas aug mērenajā joslā. Indessumahu dzimtā ir gan ēdamas augu sugas, gan vieni no indīgākajiem augiem pasaulē. Daudzu sugu mizā ir sveķu ailes, bet uz stumbra redzami to notecējumi. Šiem kokiem nevajag pieskarties, un lietus gadījumā neiesaka slēpties zem tiem. Ir zināmi gadījumi, kad tie ir izraisījuši ķīmiskus apdegumus. Bīstamākās ir Gluta un Metopium ģints sugas. Vikikrātuvē par šo tēmu ir pieejami multivides faili. Skatīt: Indessumahu dzimta. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia of Life raksts (angliski)