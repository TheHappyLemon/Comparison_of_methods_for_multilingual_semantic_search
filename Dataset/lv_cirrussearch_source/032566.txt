OA-6, saukts arī par Spaceship Rick Husband, bija ASV uzņēmuma Orbital ATK kravas kosmosa kuģa Cygnus Starptautiskās kosmosa stacijas (SKS) apgādes misija NASA programmā Commercial Resupply Services. Tas orbītā palaists 2016. gada martā. Kosmosa kuģis nosaukts astronauta Rika Hasbenda vārdā. Kosmosa kuģa hermētiskajā nodalījumā atradās 3279 kg kravas: lietas apkalpei (pārtika, apģērbs, higiēnas materiāli; 1139 kg), rezerves daļas stacijas iekārtām (1108 kg), zinātniskās ierīces, to skaitā nanopavadoņi un to izmešanas mehānismi (777 kg), datoru, foto un video iekārtas (98 kg), ārpuskuģa aktivitāšu aprīkojums (157 kg). Kopējā kravas masa ar iepakojumu bija 3395 kg. Ar Cygnus uz staciju nogādāti 20 nanopavadoņi Flock-2eˈ un 5 Lemur-2, kā arī to izmešanas mehānismi; pavadoņus bija paredzēts palaist brīvā lidojumā no stacijas Kibo moduļa un no Cydnus ārpusē uzmontētās CubeSat izmešanas iekārtas. Cygnus tika palaists 2016. gada 23. martā 03:05:48 UTC ar nesējraķeti Atlas V/401 (lidojums AV-064) no Kanaveralas zemesraga Gaisa spēku stacijas starta laukuma SLC-41. Raķetes pirmā pakāpe darbojās par sešām sekundēm mazāk nekā plānots. Lai kompensētu nepietiekamo impulsu, otrā pakāpe Centaur darbojās par 60 sekundēm ilgāk, un kravas kuģis tika nogādāts vajadzīgajā orbītā.United Launch Alliance izmeklēšanas komisija secināja, ka raķetes kļūmē vainojams dzinēja RD-180 vārsts, caur kuru tiek sajaukta petroleja un šķidrais skābeklis. 26. martā Cygnus pietuvojās stacijai. 10:51 UTC kosmosa kuģi satvēra ar stacijas manipulatoru, kuru vadīja Timotijs Kopra. 14:52 UTC Cygnus bija pievienots pie Unity moduļa apakšējās pieslēgvietas. 2016. gada 14. jūnijā 11:43 UTC ar Canadarm2 Cygnus tika atvienots no Unity moduļa. 13:30 UTC tas palaists brīvā lidojumā. 14. jūnija vakarā kravas kuģa iekšienē tika veikts eksperiments Saffire-1, lai pētītu materiālu aizdegšanos un degšanu kosmosā. 21. jūnijā no ārpusē uzmontētās CubeSat izmešanas iekārtas palaisti četri nanopavadoņi Lemur-2. Piektā Lemur-2 palaišana neizdevās, jo nedarbojās tā izmešanas iekārta. 22. jūnijā tika iedarbināts Cygnus galvenais dzinējs, un kravas kuģis nogāja no orbītas. Sadegšanas atmosfērā laikā aktīvi darbojās ierīce Reentry Breakup Recorder (REBR), kas vāca datus par kosmosa kuģa temperatūru, paātrinājumu, rotāciju un citiem parametriem. 40 km augstumā REBR tika izmests un, pirms ierīce iekrita okeānā, savāktie dati tika nosūtīti ar Iridium telefona starpniecību. Second Cygnus ship in three months rockets to orbit aboard Atlas 5 Justin Ray, spaceflightnow, 2016-03-23 Cygnus OA-6 Cargo Manifest Atlas 5 rocket forced to improvise during Tuesday’s climb to orbit Justin Ray, spaceflightnow, 2016-03-24 Mixture ratio valve the culprit in Atlas 5 anomaly, next launch this summer Justin Ray, Spaceflight Now, 2016-04-29 Cygnus Cargo Craft closes out successful Mission with heavily-studied Re-Entry spaceflight101.com, 2016-06-22 Mission Page: OA-6 Space Station Cargo Resupply Orbital ATK Cygnus OA-6 spaceflight101.com