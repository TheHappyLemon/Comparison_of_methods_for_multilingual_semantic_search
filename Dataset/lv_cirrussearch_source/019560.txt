Braiens Berārs (angļu: Bryan Berard; dzimis 1977. gada 5. martā) ir bijušais amerikāņu hokejists, aizsargs. Savas karjeras laikā aizvadījis 619 spēles Nacionālajā hokeja līgā, 1997. gadā kā līgas labākais debitants ieguvis arī Kaldera balvu. 1995. gada NHL draftā Berārs tika izvēlēts ar kopējo pirmo numuru. Pēc divām Ontārio hokeja līgā aizvadītām sezonām, profesionāļa karjeru Berārs sāka 1996.—97. gada sezonā NHL kluba Ņujorkas "Islanders" rindās. Gūstot 48 punktus 82 spēlēs, Berārs kā līgas labākais debitants izcīnīja Kaldera balvu. 1998.—99. gada sezonas vidū aizsargs tika aizmainīts uz Toronto "Maple Leafs" rindām. Tās sastāvā 1999.—2000. gada sezonas otrajā pusē guva nopietnu acs traumu, kuras dēļ izlaida arī visu 2000.—01. gada sezonu. 2001.—02. gada sezonu aizvadīja Ņujorkas "Rangers" rindās, taču pēc sezonas beigām no kluba tika atskaitīts. Nākamās divas sezonas aizvadīja Bostonas "Bruins" un Čikāgas "Blackhawks" rindās. 2004.—05. gada NHL sezonas lokauta laikā aizsargs nespēlēja, taču tad uz divām sezonām pievienojās Kolumbusas "Blue Jackets" rindām. 2007.—08. gada sezonu Berārs aizvadīja "Islanders" rindās, taču 2008.—09. gada sezonu aizvadīja Eiropā, KHL kluba Čehovas "Vitjaz" rindās. Pēc šīs sezonas Berārs beidza savu profesionālā spēlētāja karjeru. ASV hokeja izlases rindās spēlējis 1998. gada olimpisko spēļu turnīrā, kā arī 1997. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski) KHL profils (angliski)