Kupeja (franču: coupé) ir slēgta tipa virsbūve vieglajiem automobiļiem ar divām durvīm, vienu vai divām sēdekļu rindām un atsevišķu bagāžnieku. Pirmsākumos kupejām bija tikai viena sēdekļu rinda (divas vai trīs sēdvietas). Kupejām parasti ir īsāka riteņu garenbāze nekā citiem virsbūvju tipu automobiļiem. Pēc SAE standarta J1100, par kupeju var tikt uzskatīts automobilis, kam aizmugurējais pasažieru nodalījums nepārsniedz 33 kubikpēdas (0,93 m3). Tomēr mūsdienās "kupeja" vairāk ir mārketinga termins, kas liek uzsvaru uz sportiskumu nevis apzīmē automobiļa tehniskos parametrus. Tas ir atzīmēts Eiropas ekonomikas komisijas automobiļu kvalifikācijā, kurā kupejas automobiļa tipi ir iedalīti atsevišķā "S" tirgus segmentā. Agrāk par kupeju sauca arī divvietīgu karieti. Dažkārt automobiļus ar kupejas tipa virsbūvēm iedala apakštipos: Sporta kupeja (piemēram — Porsche 959) Tādiem automobiļiem ir augsts dinamikas raksturojums, stabilitāte un vadāmība, kā sasniegšanai tiek samazināta salona ietilpība. Pārstāvnieciskā kupeja (piemēram — Cadillac Eldorado) Tādi automobiļi nav paredzēti sportiskiem sasniegumiem, bet gan maksimāla komforta līmeņa sasniegšanai priekš diviem cilvēkiem — šoferim un vienam pasažierim. Aizmugurējais sēdeklis var vispār nebūt (reti), vai būt maza izmēra un neērts. Dažkārt pie kupejām nosacīti tiek pieskaitīti arī: 2+2 Coupé jeb Quad coupé (piemēram — Mazda RX-8) Mūsdienīgs kupejas tips ar nelielām papildus atveramām sekcijām aiz durvīm, ērtākai iekāpšanai aizmugurējā automobiļa daļā, tomēr tās nav kā pastāvīgas durvis (var atvērt tikai, kad atvērtas pamatdurvis). Coupé utility jeb Ute (piemēram — Holden Ute) Austrālijā tā dēvē tur populāros, sportiskos uz sedana bāzes veidotos, zemos divdurvju pikapus. Sport Utility Coupé (piemēram — Suzuki Grand Vitara) ASV dažreiz tā dēvē divu vai trīs durvju apvidus automobili ar saīsinātu riteņu garenbāzi. Pastāvēja arī vēsturiski kupeju apakštipi: Club coupé bija kupeja ar pilna izmēra aizmugurējo sēdekli. Neskatoties uz nosaukumu tas bija vienkāršs divdurvju sedans ar mazliet saīsinātu aizmugurējo pasažieru nodalījumu, bet kupejām tajos gados bija tikai viena sēdekļu rinda. Daži uzņēmumi šo virsbūvju apzīmēšanai izmantoja terminu Sedan Coupe (sedana kupeja). Šis virsbūves tips pastāvēja līdz 1950. gadiem. Business coupé bija divdurvju virsbūve ar tukšu vietu kravai aizmugurējo sēdekļu vietā, vai ar viegli noņemamu aizmugurējo sēdekli, paredzēts ceļojošajiem komivojažieriem. Tie bija paredzēti ekonomiskākiem pircējiem, bija aprīkoti ar zemāko komplektāciju un apdari (salons apšūts ar lētu drēbi, hromējumu vietas krāsotas, u.t.t.). Šis virsbūves tips arī pastāvēja līdz 1950. gadiem. Opéra coupé bija ar salokāmiem sēdekļiem, kas piestiprināti pie virsbūves sāniem. Sports coupé jeb berlinetta bija cits kupejas—fāstbeka nosaukums. Combi coupé bija trīsdurvju hečbeka komerciālais nosaukums. Convertible coupé bija ar mīksto salokāmo jumtu (pēc mūsdienu terminoloģijas — divdurvju kabriolets). Terminu izmantoja kabrioletu atdalīšanai starp kabrioletiem aprīkotiem ar sānu durvju stikliem un klasiskajiem rodsteriem, kam tad vēl nebija durvīm stikli (to vietā tika izmantoti piespraužami brezenta aizkari ar plēves lodziņu). ASV un Kanādā 1950. un 1960. gados populāri kļuva bezstatņu hārdtopa tipa virsbūves, ko daudzi ražotāji sāka saukt par Coupé, bet terminu Sedan izmantoja tikai divdurvju modeļiem ar vidējo statni. Bieži divdurvju sedanus ar pilna izmēra aizmugurējiem sēdekļiem mārketinga nolūka pārsauc par kupejām. Ford Falcon 1966.—1970. gadu divdurvju sedanu modeļi tika dēvēti par kupejām (precīzāk club coupé jeb sports coupé, atkarībā no modifikācijas), kaut arī bija vienkārši divdurvju sedani, ar vidējo virsbūves statni un garenbāzi, kas bija vienāda ar četrdurvju sedana riteņu garenbāzi. Šai nosaukuma maiņai vajadzēja izcelt modeļa sportiskās īpašības. Mūsdienās kā līdzīgu variantu var atzīmēt Ford Focus amerikāņu variācijas divdurvju modifikāciju. Mārketinga nosaukums trīs un piecu durvju Saab modeļu liftbekiem — Saab 99 un Saab 900. Tāpat bieži tiek dēvēti sportiska novirziena trīs durvju hečbeki. Tā dažkārt apzīmē sedanu vai četru durvju hārdtopu ar kupejas proporcijām. Apvidus automobilis ar fāstbeka jumta aprisi (piemēram — BMW X6).