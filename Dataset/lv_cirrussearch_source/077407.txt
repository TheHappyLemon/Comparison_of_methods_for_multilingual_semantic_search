Šis raksts ir par hokejistu. Par citām jēdziena Karija nozīmēm skatīt nozīmju atdalīšanas lapu. Martins Tecuja Karija (angļu: Martin Tetsuya Kariya; dzimis 1981. gada 5. oktobrī Vankūverā) ir bijušais kanādiešu hokejists, centra uzbrucējs. Karjeras laikā vairākas sezonas aizvadīja Amerikas hokeja līgā, kā arī vairākās vadošās Eiropas hokeja līgās, tostarp sezonu aizvadījis Rīgas "Dinamo" sastāvā. Martinam ir divi brāļi, kuri abi spēlē hokeju — Pols un Stīvs. Līdz pat 2003. gadam Martins spēlēja NCAA līgas Meinas Universitātes klubā. Tiesa, 2002.—03. sezonu viņš noslēdza AHL kluba Portlendas "Pirates" rindās, bet 2003.—04. sezonā spēlēja citā AHL klubā - Bridžportas "Sound Tigers". 2004.—05. sezonā viņš spēlēja Āzijas līgas klubā HC Nikko Icebucks, bet 2005.—06. sezonā - Norvēģijas Elitsērijas klubā Stjernen Hockey. 2006.—07. sezonu Karija aizvadīja SM līgas klubā Espo "Blues", noslēdzot to kā visas līgas rezultatīvākais spēlētājs, bet 2007.—08. sezonā atkal spēlēja AHL - šoreiz Peorijas "Riverman" rindās. 2008.—09. sezonu viņš aizvadīja Šveices hokeja līgas klubā SC Langnau, tad sezonu pavadīja KHL kluba Rīgas "Dinamo" ierindā, taču tad atgriezās Šveicē. Pēc divām HC Ambri-Piotta rindās aizvadītām sezonām noslēdza spēlētāja karjeru. Eliteprospects profils (angliski) Internet Hockey Database profils (angliski) Eurohockey profils (angliski)