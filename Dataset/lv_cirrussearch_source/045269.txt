Šis raksts ir par grāmatu. Par filmu skatīt rakstu Kāds pārlaidās pār dzeguzes ligzdu (filma). "Kāds pārlaidās pār dzeguzes ligzdu" (angļu: One Flew Over the Cuckoo's Nest) ir Kena Kīzija sarakstīts romāns, kas tika publicēts 1962. gadā. Romāns kļuva populārs, it īpaši hipiju un bītu paaudzes kustību pārstāvju vidū. Romāna "Kāds pārlaidās pār dzeguzes ligzdu" dramatizējums tika uzvests arī Latvijas teātros. 1984. gadā to iestudēja Valmieras teātrī, to režisēja Māra Ķimele. 2015. gada 20. martā romāns tika iestudēts Dailes teātrī Aleksandra Morfova dramatizējumā. 1960. gadā Kens Kīzijs, būdams Stenforda Universitātes students, trūcīgo apstākļu dēļ par maksu piedalījās eksperimentos kādā Otrā pasaules kara veterānu hospitālī, kur ASV Armijas zinātnieki testēja dažāda veida narkotikas. Eksperimenti izrādījās visai apšaubāmi, un pēc štata gubernatora iejaukšanās tie tika pārtraukti. Pēc tam Kīzijs aptuveni pusgadu turpināja strādāt hospitālī par naktssargu un sanitāru garīgi slimo palātā. Gūtās pieredzes rezultātā viņš īsā laikā sarakstītu romānu "Kāds pārlaidās pār dzeguzes ligzdu". Uzmanību! Turpmākajā tekstā var tikt atklātas nozīmīgas detaļas par grāmatas saturu! Grāmatas notikumi tiek stāstīti no ilggadējā Oregonas psihiatriskās slimnīcas pacienta Virsaiša Bromdena viedokļa, kurš cieš no halucinācijām un paranojas. Bromdens izliekas par kurlmēmu un dumju, lai viņu neviens nepamanītu, kaut arī ar viņa garo augumu tas ir grūti izdarāms. Viena no svarīgākajām stāsta varonēm ir medmāsa Rečida, kura ar saviem dzelzs likumiem un psiholoģiskās varmākas tieksmēm valda par nodaļas pacientiem. Ikdienas rutīnā ietilpst grupu sapulces, kuru laikā Rečida izaicina pacientus runāt par vissāpīgākajām tēmām, lai radītu nemieru un sāpju sajūtu pacientos. Ja kāds no slimniekiem zaudē kontroli vai pārkāpj kādu no likumiem, māsa pielieto pat aizliegtas medicīniskas sodīšanas metodes. Kādu dienu slimnīcā ierodas romāna galvenais varonis Rendels Patriks Makmērfijs, kāršu spēlmanis un sieviešu mīļotājs. Bromdens nojauš, ka Makmērfijs nav parasts psihiatriskās klīnikas pacients. Liela loma romānā atvēlēta Oregonas psihiatriskās slimnīcas pacientiem – Billijam, Skenlonam, Čezvikam, Martīni un Hārdingam. Pieciem pacientiem, kas nelāgu sakritību dēļ ir nonākuši māsas Rečidas uzraudzībā. Laika gaitā atklājas, ka ne visiem no viņiem ir psiholoģiskas problēmas, taču sabiedrības nosodīti tie ir nonākuši neapskaužamā situācijā. Rečidas skarbie likumi un provokācijas neļauj pacientiem ārstēties un pārvarēt savas problēmas. Kad ierodas Rendels, šiem pacientiem rodas jauna cerība, jo Makmērfijs nebaidās stāties pretī slimnīcā iedibinātajai sistēmai. Latviešu valodā grāmatu izdeva "Jumava", tas notika 1997. gadā. Grāmatu no angļu valodas tulkojusi Amanda Aizpuriete. 1975. gadā iznāca oskarotā Miloša Formana filma ar tādu pašu nosaukumu ar Džeku Nikolsonu Makmērfija lomā. Kīzijam šķita, ka Formans izkropļojis viņa ieceri. Viņš atteicās no filmas skatīšanās un iesūdzēja tiesā filmas veidotājus, taču prāvu zaudēja. «Šī – vienīgā». kroders.lv. Arhivēts no oriģināla, laiks: 2018. gada 12. oktobrī. Skatīts: 2018. gada 15. oktobrī. «Kāds pārlaidās pār dzeguzes ligzdu». dailesteatris.lv. Skatīts: 2018. gada 15. oktobrī. «Kens Kīzijs “Kāds pārlaidās pār dzeguzes ligzdu”». berelis.wordpress.com. Skatīts: 2018. gada 15. oktobrī. «Stāsts par cilvēku, kurš nonāca pareizajā vietā un pareizajā laikā, lai cīnītos par savu un biedru brīvību.». velkotparaleles.wordpress.com. Skatīts: 2018. gada 15. oktobrī.