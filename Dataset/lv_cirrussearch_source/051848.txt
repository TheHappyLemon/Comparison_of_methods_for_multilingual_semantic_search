Roberts Endrū Milikens (Robert Andrews Millikan, 1868. gada 22. martā - 1953. gada 19. decembrī) bija ASV fiziķis. Pazīstams ar elektrona lādiņa lieluma noteikšanu, pētījumiem par fotoefektu un ar kosmiskā starojuma pētījumiem. 1923. gada Nobela prēmijas fizikā laureāts. Dzimis mācītāja ģimenē. 1891. gadā ieguva bakalaura grādu klasiskajās zinībās. Vēlāk pievērsās fizikai un 1896. gadā ieguva doktora grādu fizikā Kolumbijas Universitātē. Pēc universitātes beigšanas strādāja par pasniedzēju dažādās augstskolās (arī Berlīnē un Getingenē), bet 1896. gadā sāka strādāt Čikāgas Universitātē. 1910. gadā Milikens publicēja pirmos pētījumu rezultātus par elektrona lādiņa lielumu, veicot eļļas pilienu lādiņa mērījumus. Kaut arī eksperimenta metodika vēlāk tika apstrīdēta, Milikena iegūtais rezultāts bija tuvs mūsdienās pieņemtajam. Milikena rezultāts bija 1,592 × 10−19, bet mūsdienās elektrona lādiņš tiek uzskatīts par vienādu ar 1,602 176 487 × 10−19 C. Milikens centās eksperimentāli pārbaudīt Einšteina teorētiskās atziņas. Milikena veiktie eksperimenti nebija pretrunā ar Einšteina teoriju, tomēr daudzus gadus Milikens nepiekrita Einšteina atziņām. No 1921. līdz 1945. gadam Milikens bija jaunizveidotā Kalifornijas Tehnoloģiju institūta vadītājs. Šajā laikā viņš nodarbojās ar kosmiskā starojuma pētniecību. Dzīves otrajā pusē interesējās arī par kristietības jautājumiem. «The Nobel Prize in Physics 1923». Nobel Foundation. Vikikrātuvē par šo tēmu ir pieejami multivides faili. Skatīt: Roberts Milikens. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Astronomu biogrāfiskās enciklopēdijas raksts (angliski) Enciklopēdijas Krugosvet raksts (krieviski) Roberta Milikena biogrāfija Nobela prēmijas mājaslapā (angliski)