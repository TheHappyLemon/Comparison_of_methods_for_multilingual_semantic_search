Rikardu Luišs Zonta (portugāļu: Ricardo Luiz Zonta; dzimis 1976. gada 23. martā, Kuritibā, Brazīlijā) ir brazīliešu sacīkšu pilots, kurš pašlaik piedalās Stock Car Brasil sacensībās. Formula 1 ekspilots. Savu karjeru F1 viņš uzsāka 1999. gadā kā BAR otrais pilots. Pirmais pilots bija Žaks Vilnēvs. Pēc divām sezonām britu komandā viņam bija jāatbrīvo vieta francūzim Olivjē Panī. Zonta tikmēr kļuva par Jordan testpilotu un divas sacīkstes aizvadīja sākotnēji savainotā, bet vēlāk atlaistā Heinca Haralda Frencena vietā. Pēc šīs sacīkstes paziņots, ka līdz sezonas beigām Frencena vietu ieņems Žans Alezī, tāpēc Zontam nācās atgriezties pie testpilota pienākumiem. 2004. un 2005. gadā brazīlietis piedalījās vismaz vienā sacīkstē (ja nestartēšanu arī uzskata par piedalīšanos). Pēc vēl viena testu gada Zonta devās uz Brazīlijas salonautomobiļu sacīkstēm "Stock Car Brazil". Zonta ir arī 1997. gada Formula 3000 čempions.