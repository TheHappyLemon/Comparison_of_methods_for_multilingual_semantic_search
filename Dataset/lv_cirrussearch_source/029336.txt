Barons Ignacs fon Kolišs (vācu: Ignaz von Kolisch; 1837. gada 6. aprīlis Presburga - 1889. gada 30. aprīlis Vīne) bija ebreju izcelsmes Austroungārijas baņķieris, žurnālists un šahists. Piedzimis turīgu ebreju ģimenē tagadējās Slovākijas galvaspilsētā. Veiksmīgi nodarbojies ar šahu un biznesu. Jaunībā bijis krievu kņaza Urusova personīgais sekretārs. Pēc tam devies uz Vīni, kur Kolišs kļuvis par avīzes "Wiener Allgemeine Zeitung" dibinātāju un redaktoru. Ar pseidonīmu "Ideka" savā avīzē bieži publicējis feļetonus. 1868. gadā saticis ievērojamo finansistu Albertu Solomonu fon Rotšildu. Ar Rotšilda atbalstu iesaistījies banku biznesā un 1869. gadā nodibinājis "Wiener Börse-Syndikatskasse" ("Vīnes fondu biržas sindikātkase"). 1873. gadā nodibinājis brokeru namu Parīzē. 1881. gadā saņēmis barona titulu. Kā šahists Kolišs izcēlies ar agresīvu spēles stilu, lai gan reti piedalījies turnīros. 1860. gadā viņš uzvarējis Kembridžas starptautiskajā turnīrā. 1861. gadā zaudējis maču Ādolfam Andersenam ar 4:5. 1862. gadā bijis viens no pirmajiem ārzemju šahistiem, kas viesojies Krievijā, kur nospēlējis divus nelielus mačus ar Iļja Šumovu (uzvarējis ar 6:2) un Sergeju Urusovu (neizšķirts - 2:2). 1863. gadā bijis mēģinājums oragnizēt Koliša maču ar Polu Morfiju, kad pēdējais otro reizi viesojies Eiropā, tomēr Morfijs atteicies spēlēt. 1867. gadā Parīzes starptautiskajā turnīrā sasniedzis savas šahista karjeras virsotni, kļūstot par turnīra uzvarētāju un apsteidzot gan spēcīgo Polijas šahistu Šimonu Vinaveru, gan nākamo Pasaules čempionu Vilhelmu Steinicu. Pēc šīs spožās uzvaras Kolišs pārtraucis piedalīties šaha tunrīros. Kā miljonārs bijis šaha turnīru atbalstītājs un sponsors 1870. un 1880. gados. 1889. gadā miris no nieru mazspējas. 1861 Anderssen-Kolisch, London Match Paris (1867) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)