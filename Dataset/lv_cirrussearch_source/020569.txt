Tonijs Espozito (angļu: Tony Esposito; dzimis 1943. gada 23. aprīlī, miris 2021. gada 10. augustā) bija kanādiešu hokejists, vārtsargs, kurš savas karjeras laikā aizvadīja 886 spēles Nacionālajā hokeja līgā, 1970., 1972. un 1974. gadā kā līgas labākais vārtsargs izcīnot arī Vezinas balvu. Tonija brālis Fils Espozito arī bija profesionāls hokejists. Abi brāļi ir iekļauti Hokeja slavas zālē. NHL debiju Espozito piedzīvoja 1968.—69. gada sezonā, kurā aizvadīja 13 spēles Monreālas "Canadiens" rindās. Pēc sezonas beigām viņa līgumu pārņēma Čikāgas "Blackhawks" vienība, kuras sastāvā jau nākamajā sezonā Tonijs aizvadīja 63 spēles, 15 no tām neielaižot nevienu ripu savos vārtos, kā arī izcīnot gan Kaldera, gan arī Vezinas balvu. 1972. un 1974. gadā Espozito Vezinas balvu izcīnīja vēl divas reizes. Blackhawks rindās vārtsargs aizvadīja nākamās 14 sezonas, pēc 1983.—84. gada sezonas beidzot profesionālā spēlētāja karjeru. Kanādas hokeja izlases rindās spēlējis 1972. gada Kanādas—PSRS supersērijā, kā arī 1977. gada Pasaules čempionātā. Supersērijā Espozito kļuva par pirmo kanādiešu vārtsargu, kam izdevies izcīnīt uzvaru spēlē pret PSRS. 1981. gadā Espozito kļuva par ASV pilsoni, ASV hokeja izlases rindās piedaloties 1981. gada Kanādas kausa izcīņā. Eliteprospects profils (angliski) Internet Hockey Database profils (angliski) Hockey-Reference profils (angliski)