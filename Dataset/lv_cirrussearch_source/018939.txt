Armando Diazs (itāļu: Armando Diaz; dzimis 1861. gada 5. decembrī, miris 1928. gada 28. februārī) bija itāļu karavadonis Pirmā pasaules kara laikā. Diaza kā ģenerālštāba priekšnieka vadībā kara gaitā Itālijas armija veiksmīgi sakāva Austroungārijas armiju. Armijā no 1881. gada. Beidzis Turīnas militāro akadēmiju. Karoja Lībijā Itāļu-turku kara laikā, 1914. gadā ieguva ģenerālmajora dienesta pakāpi. Sākoties Pirmajam pasaules karam darbojās štābā Luidži Kadornas vadībā. Pēc itāļiem neveiksmīgās Kaporeto kaujas 1917. gada oktobrī/novembrī Kadorna tika atcelts no amata, un Diazs iecelts par Itālijas ģenerālštāba priekšnieku. Viņam izdevās nostabilizēt fronti gar Pjaves upi, bet vēlāk uzvarēt Pjaves kaujā 1918. gada jūnijā un Vitorio Veneto kaujā 1918. gada oktobrī/novembrī, pilnībā sagraujot Austroungārijas armiju. Pēc kara - senators. Vēlāk Diazam tika piešķirta feldmaršala, bet pensionējoties - maršala pakāpe. Miris 1928. gadā. Vikikrātuvē par šo tēmu ir pieejami multivides faili. Skatīt: Armando Diazs. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Pirmā pasaules kara enciklopēdijas raksts (angliski)