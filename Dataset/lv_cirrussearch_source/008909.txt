Džozefs Pols "Džo" Dimadžio (Joseph Paul "Joe" DiMaggio; dzimis Džuzepe Paolo Dimadžio (Giuseppe Paolo DiMaggio) 1914. gada 25. novembrī Martinesā, Kalifornijas štatā, ASV; miris 1999. gada 8. martā Holivudā, Floridas štatā, ASV) bija amerikāņu-itāļu beisbolists, spēlēja centra laukuma spēlētāja pozīcijā. Visu karjeru aizvadīja MLB klubā Ņujorkas "Yankees". "Yankees" pārstāvēja divus laika posmus: no 1936. līdz 1942. gadam un no 1946. līdz 1951. gadam. Trīs reizes ieguva Amerikāņu līgas vērtīgākā spēlētāja balvu, piedalījās 13 Visu zvaigžņu spēlēs (vienīgais spēlētājs, kurš katru sezonu ir piedalījies Visu zvaigžņu spēlē). Kopā ar "Yankees" deviņas reizes uzvarēja Pasaules sērijas izcīņā. 1955. gadā pēc karjeras beigām viņš tika uzņemts Nacionālajā Beisbola slavas zālē. 1999. gadā tika iekļauts MLB gadsimta simboliskajā izlasē. Džo Dimadžio piedzima Martinesā, Kalifornijas štatā, itāļu imigrantu ģimenē. Viņš bija astotais bērns deviņu bērnu ģimenē. Viņa tēvs bija zvejnieks, tāpat kā viņa priekšteči, un tēvs gribēja, lai arī viņa pieci dēli kļūtu par zvejniekiem. Bet par tādiem kļuva tikai divi vecākie brāļi. Pārējie trīs kļuva par beisbolistiem MLB klubos. 1932. gadā sācis spēlēt mazās līgas beisbola Pacific Coast League līgas klubā Sanfrancisko "Seals". Karjera draudēja aprauties jau 1934. gadā pēc sadzīviska negadījuma, kurā viņš traumēja ceļa locītavas saites, tomēr traumu izdevās pārvarēt. "Seals" aizvadīja četras sezonas, 1935. gadā komanda uzvarēja līgā, savukārt pats Dimadžio tika atzīts par līgas vērtīgāko spēlētāju. 1936. gadā Dimadžio parakstīja līgumu ar MLB klubu Ņujorkas "Yankees". "Yankees" sastāvā debitējis 1936. gada 3. maijā. "Yankees" četras reizes pēc kārtas uzvarēja Pasaules sērijā (iepriekš sezonas izšķirošajai fāzei bija kvalificējies 1932. gadā). 1937. gadā bija Amerikas līgas līderis veiktajos mājas skrējienos un skrējienos. 1939. un 1940. gadā bija konferences līderis atsistajos sitienos (38,1% un 35,2%). 1941. gadā 56 spēles pēc kārtas veiksmīgi atsita, kas ir līgas rekords arī pašlaik. Dažas personas uzskata, ka šis rekords nav pārspējams, tāpat tiek uzskatīts, ka tas statistiski nav iespējams. Kopumā laikā no 1936. līdz 1951. gadam "Yankees" sastāvā deviņas reizes uzvarēja Pasaules sērijā. Šajā laika periodā "Yankees" desmit reizes uzvarēja Amerikas līgā (1942. gadā netika uzvarēts Pasaules sērijā). Trīs sezonas izlaidis (1943—1945), jo bija Otrajā pasaules karā. 1939., 1941. un 1947. gadā Dimadžio tika atzīts par Amerikas līgas sezonas vērtīgāko spēlētāju, 1937., 1940. un 1948. gada sezonā vērtīgākā spēlētāja balsojumā ierindojies pirmajā trijniekā. Visās 13 sezonās, kurās startēja, spēlēja Visu zvaigžņu spēlē. Dimadžio paziņoja par sportista karjeras beigām 37 gadu vecumā, 1951. gada 11. decembrī. Pēdējo spēli aizvadījis 1951. gada 30. septembrī. 1955. gadā viņš tika uzņemts Nacionālajā Beisbola slavas zālē ar 88,84% balsu. 1937. gadā Dimadžio, filmējoties nelielā lomā kādā filmā, satika aktrisi Dorotiju Arnoldu (Dorothy Arnold). 1939. gadā viņi apprecējās. Pēc diviem gadiem piedzima dēls, tomēr 1944. gadā pāris izšķīrās. 1954. gada janvārī Dimadžio apprecējās ar slaveno Holivudas aktrisi Merilinu Monro. Bet jau septembrī starp viņiem izraisījās konflikts, kura iemesls bija presē nokļuvušais attēls ar Monro filmas "Septītā gada drudzis" epizodē, kur viņas kleitas mala spēcīgas ventilācijas plūsmas dēļ tiek pacelta stipri uz augšu. Dimadžio jutās aizvainots un sarīkoja skandālu. Drīz pēc tam pāris izšķīrās. Pēc tam Dimadžio vairs nekad neapprecējās. 1961. gadā, kad Merilina Monro jau bija izšķīrusies no sava trešā vīra Artura Millera, Dimadžio palīdzēja Monro atgriezties no psihiatriskās slimnīcas. Dimadžio bija ļoti norūpējies par Monro veselību. Monro apmeklēja Floridu, kur Dimadžio strādāja par treneri. Izplatījās runas, ka viņi varētu atkal apprecēties. Bet 1962. gada 5. augustā Monro tika atrasta mirusi neskaidros nāves apstākļos. Dimadžio to ļoti pārdzīvoja. Viņš noorganizēja bēres, liedzot tajās piedalīties Holivudas slavenībām. Turpmākos 20 gadus viņš vienmēr gādāja, lai trīs reizes nedēļā pie kapa tiktu noliktas sarkanas rozes.. 1999. gada 8. martā, 84 gadu vecumā, Dimadžio mira no plaušu vēža. Viņa pēdējie vārdi bija: "Es beidzot redzēšu Merilinu" (I'll finally get to see Marilyn). «Joltin' Joe was a hit for all reasons». espn.com. «YANKEES TIMELINE». mlb.com. Arhivēts no oriģināla, laiks: 2015. gada 6. septembrī. Skatīts: 2014. gada 19. novembrī. «DiMaggio Retires as Player». The New York Times. «Famous Marilyn Monroe “skirt” scene filmed». history.com. «Joe DiMaggio, Yankee Clipper, Dies at 84». The New York Times. «Report: DiMaggio's Final Words». ABC News. Vikikrātuvē par šo tēmu ir pieejami multivides faili. Skatīt: Džo Dimadžio. Oficiālā tīmekļa vietne (angliski) Baseball-Reference profils (angliski)