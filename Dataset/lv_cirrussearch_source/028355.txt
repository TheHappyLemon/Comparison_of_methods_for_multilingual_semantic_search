Pranabs Kumārs Mukhārdžī (bengāļu: প্রনব কুমার মুখার্জী, Pranab Kumār Mukhārjī; dzimis 1935. gada 11. decembrī, miris 2020. gada 30. augustā) bija Indijas politiķis, no 2012. līdz 2017. gadam bija Indijas prezidents. Studējis vēsturi, politisko zinātni, tiesību zinātni. Strādājis par skolotāju, bijis arī periodiska izdevuma redaktors. 1969. gadā ticis ievēlēts Indijas parlamenta augšpalātā. To pametis 2004. gadā, kad tika ievēlēts parlamenta apakšpalātā, kur darbojies līdz 2012. gadam. Politiskās karjeras sākumā bijis valsts premjerministres Indiras Gandijas protežē. Ar laiku ieņēmis svarīgus amatus, 1982. gadā kļuvis par finanšu ministru. Pēc Gandijas atentāta 1984. gadā viņas vietā nāca viņas dēls Rādžīvs Gandijs, kura vadības (kā premjerministram) laikā Mukhārdžī vairs neieņēma augstus amatus. Mukhārdžī politiskā vara palielinājās pēc Rādžīva atentāta. Narasmihas Rao (premjerministrs no 1991. līdz 1996. gadam) un Manmohana Singha (premjerministrs no 2004. līdz 2014. gadam) valdībā ieņēmis dažādus amatus. Bijis tirdzniecības (1993—1995), ārlietu (1995—1996, 2006—2009), aizsardzības (2004—2006) un finanšu (2009—2012) ministrs. 2012. gada jūnijā Indijas Nacionālais kongress viņu izvirzīja Indijas prezidenta amatam. Tā paša gada jūlijā tika ievēlēts, amatā nomainot Pratibhu Patilu. 2017. gadā prezidenta krēslu atstāja, par jauno Indijas prezidentu kļuva Rāms Nāths Kovinds. Vikikrātuvē par šo tēmu ir pieejami multivides faili. Skatīt: Pranabs Mukhārdžī. Encyclopædia Britannica ieraksts (angliski)