Marku Alešandre Saraiva da Silva (portugāļu: Marco Alexandre Saraiva da Silva; dzimis 1977. gada 12. jūlijā Lisabonā) ir portugāļu futbola treneris un bijušais futbolists. Spēlējis aizsarga pozīcijā, spēlētāja karjeras laikā pārstāvējis tikai Portugāles klubus. Pašlaik ir Anglijas Premjerlīgas kluba Fulham galvenais treneris. Profesionāla spēlētāja karjeru sāka Belenenses. Karjeras laikā aizvadījis tikai divas spēles Portugāles augstākajā līgā jeb Primeira Liga: vienu Belenenses, otru Campomaiorense sastāvā. Pārstāvējis dažādus Portugāles zemāko līgu klubus. Ilgāko laiku spēlējis Estoril, kura sastāvā arī noslēdza spēlētāja karjeru. Uzreiz pēc spēlētāja karjeras beigām 2011. gadā kļuva par Estoril sporta direktoru, bet jau pēc dažiem mēnešiem par komandas galveno treneri. Jau pirmajā sezonā šajā amatā uzvarēja Segunda Liga un iekļuva Portugāles augstākajā līgā. Nākamajā sezonā izcīnīja 5. vietu Primeira Liga, pirmo reizi kluba vēsturē kvalificējoties kādam no Eiropas kausiem — UEFA Eiropas līgai. Nākamajā sezonā sasniedza 4. vietu un sezonas beigās atstāja Estoril klubu, kļūstot par Sporting CP galveno treneri. 2015. gadā ar Sporting izcīnīja Portugāles kausu. Tomēr neilgi pēc tam tika atbrīvots no amata, par iemeslu norādot to, ka nevalkāja kluba oficiālo uzvalku kausa izcīņas spēlē pret Vizela. Atlaišanas patiesais iemesls bija kluba vadības vēlme piesaistīt citu treneri Žorži Žezusu. 2015. gada vasarā kļuva par Grieķijas Superlīgas kluba Olympiacos galveno treneri. 2015.—2016. gada sezonā aizveda klubu līdz Grieķijas čempionu titulam, bet sezonas beigās atstāja galvenā trenera amatu personisku iemeslu dēļ. Karjeras turpinājumā strādāja Anglijā. 2017. gada janvārī kļuva par Hull City galveno treneri, vienojoties par darbu līdz sezonas beigām, bet nespēja glābt komandu no izkrišanas no Premjerlīgas. 2017.—2018. gada sezonā vadīja Watford. 2018. gada vasarā kļuva par Everton galveno treneri, parakstot līgumu uz trīs gadiem. 2019. gada decembrī tika atbrīvots no amata, komandai atrodoties 18. vietā Premjerlīgā. 2021. gada jūlijā tika apstiprināts par Fulham galveno treneri. 2021.—2022. gada sezonā komanda spēlēja Anglijas otrajā spēcīgākajā līgā Championship un uzvarēja līgā, iekļūstot Premjerlīgā. Estoril Segunda Liga: 2011–12 Sporting CP Portugāles kauss: 2014–15 Olympiacos Grieķijas Superlīga: 2015–16 Fulham Championship: 2021–22 «The shocking truth behind Marco Silva's sacking at Sporting Lisbon». dailypost.co.uk (angļu). 2018. gada 23. maijs. Skatīts: 2022. gada 6. augustā. «Fulham appoint Marco Silva». fulhamfc.com (angļu). 2021. gada 1. jūlijs. Skatīts: 2022. gada 6. augustā. Vikikrātuvē par šo tēmu ir pieejami multivides faili. Skatīt: Marku Silva. Soccerbase trenera profils (angliski) Transfermarkt spēlētāja profils (angliski) Transfermarkt trenera profils (angliski)