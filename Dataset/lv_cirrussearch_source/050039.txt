Bokē, arī bokē efekts vai izplūduma efekts (no japāņu: ボケ boke — 'izsmērēts, neass, dūmakains') ir fototehnikā izmantots paņēmiens, kad attēla fons tiek attēlots izplūdis jeb neass. Bieži vien tas tiek darīts ar nodomu, lai izceltu galveno fotogrāfijā attēloto objektu. Dažādi objektīvi ārpus fokusa esošās zonas attēlo atšķirīgi. Bokē kvalitāte ir subjektīvs rādītājs, kuru grūti pamatot ar objektīviem parametriem, kaut arī dažu optikas parametru ietekmi uz bokē uzskata par vispārpieņemtu. Galvenais faktors, kas ietekmē attēla "izplūdumu", ir objektīvam iestatītais asuma dziļums: jo tas ir mazāks, jo spēcīgāk izpaužas bokē efekts. Asuma dziļums savukārt ir atkarīgs no objektīva fokusa attāluma un gaismas spējas (iestatītās diafragmas vērtības) — jo lielāks fokusa attālums un/vai diafragmas atvērums, jo spēcīgāk izpaužas bokē efekts. Bokē efektu vislabāk raksturo izplūdušie gaismas punkti jeb gaismas diski. Ārpus fokusa zonas katrs gaišais punkts pārveidojas par disku. Ar vienu objektīvu šis disks veidojas vienmērīgi izgaismots, ar citu — spilgtākām malām, vēl citu — ar spilgtāku centru. Daži objektīvi šādus punktus vizuāli pietuvina, citi — attālina. Citiem vārdiem, disks ar spožu centru un tumšākām malām izskatās maigāks nekā vienmērīgi izgaismots disks vai disks ar spilgtām malām. Tāds disks neuzkrītoši iekļaujas attēlā, bet diski ar spilgtām malām piesaista uzmanību, novēršot to no galvenā objekta. Mūsdienās lietotajos objektīvos plaši tiek lietotas asfēriskās lēcas. Novērots, ka to izmantošana objektīvos ar lielu gaismas spēju daudzos gadījumos pasliktina bokē efektu, novedot pie koncentrisku gredzenu izveidošanās disku iekšpusē. Bokē efektu ietekmē arī diafragmas atvēruma forma. Spoguļu-lēcu teleobjektīvi attēlo bokē gredzentiņu veidā, kas dažkārt var noderēt kā interesants māksliniecisks efekts, bet citreiz — attēlu sabojāt. Daži objektīvi disku vietā veido gaišus daudzstūrus, atkarībā no diafragmas lapiņu formas un skaita. Objektīvi ar lielāku diafragmas lapiņu skaitu parasti veido patīkamāku bokē efektu. Izplūduma zonas raksturu ietekmē arī tās kontrasts, it īpaši pāreja uz gaismu, pēc kuras vienmērīgais izplūdums pārvēršas par disku (vai eliptisku un/vai daudzstūrainu plankumu). Neskaidri atspīdumi neuzlabo fona uztveri un tiek uzskatīts, ka labāk ir mazāk "sliktas" un "neregulāras formas" atspulgu, bet vairāk “pareizu” atspīdumu. Citu objektīva parametru ietekme uz bokē efektu nav tik acīmredzama un ir diezgan subjektīva. Labs bokē ir īpaši svarīgs objektīviem ar lielu maksimālo diafragmas atvērumu, teleobjektīviem, makroobjektīviem, jo tiem parasti raksturīgs neliels asuma dziļums. Tas ir svarīgs arī portretu uzņemšanai, kur to izmanto kā māksliniecisku paņēmienu, lai aizmiglotu fonu un vizuāli akcentētu objektu. Bokē ietekmē objektīva diafragmas atvēruma forma. To izmainot, iespējams panākt māksliniecisku fona izplūdumu, spilgtos punktus attēlojot, piemēram, sirsniņu vai zvaigznīšu veidā. Šim nolūkam nebūt nav nepieciešams izjaukt objektīvu. Var izmantot nelielu viltību: izgriezt kartona gabaliņā figūrveida atveri un fotografējot novietot kartonu priekšā objektīvam, līdzīgi, kā izmantojot gaismas filtru, diafragmai šajā gadījumā jābūt maksimāli atvērtai. Fona izplūduma efektu iespējams imitēt, apstrādājot attēlu ar grafisko redaktoru. Taču tāds izplūdums atšķiras no "īsta" bokē, ko radījis objektīvs. Attēlot to fotogrāfijas pēcapstrādē ir diezgan problemātiski. Programmā Photoshop vislīdzīgāko optiskajam izplūdumam var iegūt ar filtra Lens Blur palīdzību. Pēdējā laikā viedtelefonos tiek iebūvētas stereokameras, kas būtiski atvieglo reālistiska bokē efekta iegūšanu. Ken Rockwell Bokeh «Objektivs». www.sakaru-pasaule.lv. Skatīts: 2019-08-16. B&H Photo Video — Understanding Bokeh Dpreview — Comparison Review: Sony FE 50 mm F1.4 ZA vs 55 mm F1.8 ZA — Bokeh Vikikrātuvē par šo tēmu ir pieejami multivides faili. Skatīt: Bokē. Портретный объектив Nikon 105 mm f/2 DC. «Про Фото» (krieviski) Создание боке для объектива Nikkor AF 50 mm F1.8 (krieviski) Ken Rockwell Bokeh (angliski) H.H. Nasse Depth of Field and Bokeh Arhivēts 2015. gada 2. aprīlī, Wayback Machine vietnē. — Carl Zeiss (angliski) Tool allowing to compare background blur of different lenses and cameras Arhivēts 2022. gada 4. februārī, Wayback Machine vietnē. (angliski) Сравнение боке двух объективов — Canon EF 50 mm F1.4 и Canon EF 50 mm F1.8 (angliski)