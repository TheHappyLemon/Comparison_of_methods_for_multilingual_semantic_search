Marcins Janušs Gortats (poļu: Marcin Janusz Gortat; dzimis 1984. gada 17. februārī Lodzā, Polijā) ir bijušais poļu basketbolists, spēlēja centra pozīcijā, Polijas basketbola izlases dalībnieks. Nozīmīgāko karjeras daļu pārstāvēja NBA klubu Vašingtonas "Wizards". Pēc pāris sezonām Vācijas basketbola Bundeslīgas klubā Ķelnes "RheinEnergie" M. Gortatu Fīniksas "Suns" izvēlējās 2005. gada NBA drafta otrajā kārtā ar kopējo 57. numuru un uzreiz aizmainīja uz Orlando "Magic". Spēlētājs arī pēc drafta turpināja spēlēt Vācijas klubā, līdz 2007. gadā pārcēlās uz ASV, kur sākotnēji spēlēja Attīstības līgā, bet decembrī debitēja "Magic" sastāvā. Ar "Magic" viņš sasniedza NBA finālsēriju, kļūdams par pirmo Polijas basketbolistu, kas to paveicis. 2010. gada 18. decembrī M. Gortats tika aizmainīts uz viņu savulaik draftējušo Fīniksas "Suns" plašā maiņas darījumā kopā ar Vinsu Kārteru, Mikelu Pjetrusu, nākotnes drafta izvēli un naudas kompensāciju pret Džeisonu Ričardsonu, Īrlu Klārku un Hedo Turkoglu. 2011.—2012. gada NBA sezonā viņš bija vienīgais "Suns" spēlētājs, kas piedalījās visās 66 spēlēs (sezona bija lokauta dēļ īsāka), devās tajās sākuma pieciniekā, gūstot vidēji 15,4 punktus un 10 atlēkušās bumbas spēlē, kas ir viņa karjeras augstākie rādītāji. 2013. gada 25. oktobrī M. Gortats tika aizmainīts kopā ar Šenonu Braunu, Malkolmu Lī un Kendalu Māršalu uz Vašingtonas "Wizards" pret Emeku Okaforu un nākamās sezonas pirmās kārtas drafta izvēles tiesībām. 2014. gada vasarā viņš noslēdza jaunu līgumu ar "Wizards" uz piecām sezonām par 60 miljoniem dolāru. "Wizards" sastāvā M. Gortats bija vadošais centra spēlētājs, komanda šajā laika posmā bija viena no vadošajām Austrumu konferencē. 2018. gada jūnijā M. Gortats tika aizmainīts uz Losandželosas "Clippers" pret Ostinu Riversu. 2019. gada februārī komanda atbrīvoja spēlētāju, bet vēl pēc gada M. Gortats oficiāli paziņoja par profesionālā sportista karjeras beigām. 2022. gada oktobrī M. Gortats atgriezās "Wizards" kā pagaidu trenera asistents. M. Gortata tēvs Janušs Gortats ir bijušais bokseris, 1972. un 1976. gada vasaras olimpisko spēļu bronzas medaļas ieguvējs, savukārt māte Alicja Gortata spēlējusi volejbolu un pārstāvējusi Polijas izlasi. Former Wizard Marcin Gortat announces retirement NBC Sports «Gortat joins Wizards as temporary assistant coach». RSN (angļu). Skatīts: 2023-03-25. Vikikrātuvē par šo tēmu ir pieejami multivides faili. Skatīt: Marcins Gortats. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski)