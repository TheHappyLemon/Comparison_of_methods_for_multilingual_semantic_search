Konstantīns fon Benkendorfs (vācu: Konstantin von Benckendorff, krievu: Константин Христофорович Бенкендорф; 1785—1828) bija vācbaltiešu izcelsmes Krievijas Impērijas kājnieku ģenerālis un diplomāts. Viņa vecākais brālis Aleksandrs fon Benkendorfs bija Krievijas slepenpolicijas izveidotājs, bet jaunākā māsa Doroteja (1785—1857) apprecējās ar kņazu Kristoferu Heinrihu fon Līvenu (1774—1839), Krievijas Impērijas sūtni Parīzē un Londonā. Dzimis 1785. gada 31. janvārī Pēterburgā ģenerāļa Kristofa fon Benkendorfa un Krievijas ķeizarienes Katrīnas II draudzenes un galma dāmas Juliānas Šilingas fon Kanštatas ģimenē. Dzīvoja Rīgā, kad viņa tēvs kļuva par militāro gubernatoru. Darbojās kā Krievijas Impērijas diplomāts, bet 1812. gada kara laikā viņš iestājās militārajā dienestā un majora pakāpē piedalījās Smoļenskas un Borodinas kaujās, vēlāk piedalījās kaujās pie Viļņas, Kaseles, Fuldas, Reimsas un Parīzes ieņemšanā. 1814. gada 28. oktobrī viņu paaugstināja par ģenerālmajoru un 1815. gada 1. jūnijā iecēla par 4. dragūnu divīzijas 2. brigādes komandieri. 1820. gadā viņš atsāka diplomātisku karjeru, līdz 1826. gadam bija Krievijas sūtnis Štutgartes un Karlsrūes galmos. Pēc Krievu—persiešu kara sākuma 1826. gadā viņu iecēla par ģenerālleitnantu un viņš piedalījās kaujās Armēnijā. Miris 1828. gada 6. augustā no drudža Bulgārijā Krievu—turku kara laikā. Biography (krievu val.)