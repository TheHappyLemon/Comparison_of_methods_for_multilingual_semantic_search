Francs Havjērs Konrāds grāfs fon Hecendorfs ("Konrāds" ir uzvārda sastāvdaļa, vācu: Franz Xaver Joseph Conrad Graf von Hötzendorf; dzimis 1852. gada 11. novembrī, miris 1925. gada 25. augustā) bija Austroungārijas ģenerālfeldmaršals. Austroungārijas armijas un flotes ģenerālštāba priekšnieks no 1906. līdz 1916. gadam. Dzimis Vīnes Pencingas rajonā karavīra ģimenē. 1871. gadā sāka militārpersonas karjeru. Mācījies Terēzes Militārajā akadēmijā Vīnerneištatē. Dienējis dažādās Austrijas Impērijas daļās. 1906. gadā ar Franča Ferdinanda atbalstu kļuva par armijas un flotes ģenerālštāba priekšnieku. Bija viens no redzamākajiem "kara partijas" pārstāvjiem, kurš uzskatīja, ka jāveic preventīvs karš ar Serbiju un Melnkalni. Tomēr pēc Franča Ferdinanda slepkavības Sarajevā 1914. gada 28. jūnijā ziņoja. ka armija nav gatava uzreiz iebrukt Serbijā. Kā ģenerālštāba priekšnieks vadīja visas Austroungārijas kaujas operācijas līdz 1916. gadam, kad, par ķeizaru kļūstot Kārlim I, tika pazemināts amatā. Miris pēc kara, ārstējoties Vācijā. Vikikrātuvē par šo tēmu ir pieejami multivides faili. Skatīt: Francs Konrāds fon Hecendorfs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pirmā pasaules kara enciklopēdijas raksts (angliski)