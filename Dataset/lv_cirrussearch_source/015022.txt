Raitis Ivanāns (dzimis 1979. gada 3. janvārī Salaspilī, Latvijas PSR, PSRS) ir bijušais latviešu hokejists, centra uzbrucējs, Latvijas hokeja izlases dalībnieks. Karjeru viņš sāka kā aizsargs, bet spēlējot Ziemeļamerikā pārkvalificējās par uzbrucēju. Uz Ziemeļameriku viņš devās 1996. gadā kopā ar Aleksandru Andrejevu, Rihardu Augstkalnu, Valēriju Fiļimonovu, Arvīdu Reķi un Rodrigo Laviņu. Ziemeļamerikā Ivanāns sākotnēji spēlēja zemākajās līgās un kļuva par tā saucamo hokeja policistu. Viņš 2004. gadā Milvokī "Admirals" sastāvā kļuva par pirmo Latvijas hokejistu, kurš izcīnīja otras spēcīgākās Ziemeļamerikas hokeja līgas AHL čempiona titulu — Kaldera kausu. Lai gan nekad nav draftēts NHL draftā, 2004. gada 16. jūlijā ar Latvijas hokejistu uz diviem gadiem līgumu noslēdza NHL klubs Monreālas "Canadiens". Leģendārais NHL klubs vēlējās papildināt savas rindas ar vienu no lielākajiem spēlētājiem - 1,92 metru garo un 119 kg smago latviešu uzbrucēju. Pirmajā NHL līguma sezonā sakarā ar NHL lokautu hokejists spēlēja farmklubā, tomēr jau nākamsezon 2005. gada 8. oktobrī Ivanāns debitēja NHL. Tiesa jau pirmajā NHL kautiņā pret garāko NHL hokejistu Zdeno Haru Ivanāns guva vaiga kaula lūzumu un Monreālas "Canadiens" rindās aizvadīja tikai četras spēles, sezonu aizvadot farmklubā AHL. 2006. gada 13. jūlijā ar Latvijas hokejistu līgumu uz vienu gadu noslēdza cits NHL klubs Losandželosas "Kings". Šajā komandā Ivanāns spēja nostiprināties un aizvadīja pirmo pilno sezonu NHL. 2006. gada 12. oktobrī viņš kļuva par astoto Latvijas hokejistu, kas guvis vārtus NHL (spēlē pret Dalasas "Stars"). 2007. gada 18. martā viņš līgumu ar Losandželosas "Kings" pagarināja uz vēl vienu gadu, bet 2008. gada janvārī to pagarināja vēl par diviem gadiem. 2010. gada 1. jūlijā parakstīja līgumu ar citu NHL klubu: Kalgari "Flames". Kluba sastāvā spēlēja līdz 2011.—2012. gada sezonas beigām, pēc tam pārgāja uz KHL klubu Rīgas "Dinamo", noslēdzot ar to divu gadu līgumu. Tiesa, 2013. gada jūnijā klubs līgumu ar Ivanānu lauza. 2014. gada septembrī Ivanāns paziņoja par karjeras beigām. Ivanāns 1999. gadā spēlējis Latvijas junioru izlases sastāvā Pasaules U-20 čempionāta "B" grupā, Latvijas pieaugušo izlases rindās Raitis debitēja 2008. gadā, piedaloties Pasaules čempionāta Kanādā. «Canadiens get Downey on waivers». sportingnews.com. 2006-01-23. Arhivēts no oriģināla, laiks: 2007-10-02. Skatīts: 2008-11-17. «Showdown in the Nation's Capital». habsworld.com. 2005-10-27. Skatīts: 2008-11-17. «LW Ivanans agrees to 2-year contract extension with Kings». ESPN. 2009. gada 29. janvārī. Skatīts: 2010. gada 3. septembrī. (angliski) «One enforcer traded, two others re-signed». foxsports.com. 2008-01-30. Arhivēts no oriģināla, laiks: 2012-08-25. Skatīts: 2008-11-18. «Ivanāns karjeru turpinās Rīgas "Dinamo"». Sportacentrs.com. 2012. gada 22. maijā. Skatīts: 2012. gada 22. maijā. «Ivanāns paziņo par karjeras beigām». Sportacentrs.com. 2014. gada 17. septembrī. Skatīts: 2014. gada 17. septembrī. Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) Yahoo! Sports profils (angliski)