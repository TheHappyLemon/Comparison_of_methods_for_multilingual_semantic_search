Levoča (slovāku: Levoča) ir pilsēta Slovākijas austrumos, Prešovas apgabala Levočas apriņķī tradicionālajā Spišas novadā. Levočas vecpilsētā labi saglabājusies renesanses stila apbūve un pilsētas aizsardzības mūri. Levočas Sv. Jēkaba baznīcā atrodas 16. gadsimtā radītais Meistara Pāvela no Levočas (Majster Pavol z Levoče) koka altāris - augstākais Eiropā (18,62 metrus augsts). 2009. gadā Levoča tika iekļauta UNESCO Pasaules mantojuma sarakstā. Rakstos pirmoreiz minēta 1249. gadā. Tāpat kā visa Slovākija, gadsimtiem bijusi Ungārijas sastāvā. Viduslaikos bija Spišas vāciešu (t.s. cipseru) galvenais centrs. 15. gadsimtā kļuva par ievērojamu tirdzniecības un kultūras centru. Kopā ar četrām citām svarīgām karaļa brīvpilsētam (Bardejovu, Košici, Prešovu un Sabinovu) ietilpa t.s. Pentapolisā. 1624. gadā Levočā tika izveidota tipogrāfija. 16. gadsimtā bija Slovākijas reformācijas centrs. Kopš 17. gadsimta pilsētas nozīme pamazām samazinājās. No 16. gadsimta līdz 1922. gadam Levoča bija Spišas administratīvais centrs. 1843. gada decembrī Bratislavā (toreiz Presburgā) no ģimnāzijas skolotāja amata tika atbrīvots Ļudovīts Štūrs. Protestējot pret to, vairāki skolnieki pārcēlās uz luterāņu skolu Levočā. Šajos notikumos skolnieks Janko Matūška radīja dzejoli, kas pirmajā redakcijā saucās "Presburgas slovāki, nākamie levocieši" (Prešporskí Slováci, budúci Levočania). Mūsdienās šis dzejolis ar nosaukumu "Zibens virs Tatriem" (Nad Tatrou sa blýska) ir Slovākijas valsts himna. Pēc etniskā sastāva vairums pilsētas iedzīvotāju ir slovāki (87,07%), čigāni (11,20%). Pēc reliģiskās piederības — katoļi (79,54%), nereliģiozi (9,01%), grieķu katoļi (3,87%). Levoča ir hokejista Libora Hudāčeka (Libor Hudáček, 1990) dzimtā pilsēta. 1910. gadā Levočā armijā dienēja Austrijas prezidents Teodors Kerners (Theodor Körner, 1873-1957). Kauna būris, soda vieta pie vecā rātsnama Svētā Gara baznīcas tornis Košices vārti Galvenais laukums Vikikrātuvē par šo tēmu ir pieejami multivides faili. Skatīt: Levoča. Q110227967.