Robēra Burasas ūdenskrātuve (franču: Réservoir Robert-Bourassa) ir ūdenskrātuve Kanādā, izbūvēta Lagrandas upes baseinā. Pēc tilpuma desmitā lielākā ūdenskrātuve pasaulē. Administratīvi ietilpst Kvebekas provincē. Izbūvēta Džeimsa līča projekta hidroelektrostaciju virknes darbināšanai. Ūdenskrātuve, kā arī aizsprosts un viena no divām elektrostacijām nosaukta bijušā Kvebekas premjerministra Robēra Burasas vārdā. Ūdenskrātuves 162 m augstais un 2835 m garais aizsprosts uzbūvēts laika posmā no 1974. līdz 1978. gadam. Papildus galvenajam dambim, ūdenskrātuves noturēšanai uzbūvēti vēl 29 dambji. Ūdenskrātuve aizpilda Lagrandas un tās pieteku ieleju 120 km garumā. Aizsprosta ietekmē ievērojami palielinājās arī dienvidos no ūdenskrātuves esošā Sakami ezera platība. Robēra Burasas hidromezgla projekts sākotnēji saucās Lagranda-2 (La Grande-2) un tas ir otrais hidroelektrostaciju virknē Lagrandas upē. Lagranda-1 atrodas 75 km lejpus pa straumi no Robēra Burasas aizsprosta, Lagranda-3 — 100 km augšpus pa straumi, bet pēdējā, Lagranda-4 — vēl 175 km augstāk pa straumi. Vairākas spēkstacijas izbūvētas arī Lagrandas pietekās Laforžā un novirzītajā Īstmeinā. Ūdenskrātuve darbina divas pazemes elektrostacijas, kas izbūvētas līdzās aizsprostam. Kā pirmā 1981. gadā tika nodota ekspluatācijā Robēra Burasas HES (sākotnēji — Lagranda-2) ar 16 turbīnu kopējo jaudu 5616 MW, kas gadā var saražot 31 000 GWh enerģijas. 1992. gadā tika nodota ekspluatācijā Lagranda-2-A, kuras sešu turbīnu kopējā jauda ir 2106 MW. Aizsprosta būvniecības laikā 1974. gadā notika viens no tolaik ekstrēmākajiem sabotāžas aktiem tāda veida būvniecības projektos. Ar darba apstākļiem un vadības attieksmi neapmierinātie strādnieki ar buldozeriem tīši postīja celtniecības aprīkojumu un dedzināja ēkas. Tiešie postījumi tika nodarīti 2 miljonu CAD apmērā un būvniecība tika aizkavēta par gadu. Hydro-Québec. The La Grande complex