Pikne (saukts arī par pērkonu (Kõu), negaisu (Äike), vecāko (Vanemb) un Debesu tēvu (Taevaisa)) igauņu mitoloģijā ir pērkons un lietus dievs. Viņš aprakstīts kā vecs vīrs ar sirmu bārdu, kurš raida zibens šautras. 1644. gadā izdotajā vācbaltiešu mācītāja un rakstnieka Johana Gutslafa grāmatā Kurtzer Bericht und Unterricht Von der Falsch-heilig genandten Bäche in Lieffland Wöhhanda iekļauta vērša upurēšanā izpildīta lūgšana pērkonam dievam igauņu valodā. Tās sākumā minētā dieva vārda forma Picker vēlāk izplatījusies igauņu pseidomitoloģijā un folkloristikas literatūrā, tomēr mitologi to uzskata par kļūdainu un norāda, ka pareiza esot tālāk lūgšanā minētā dienvidigauņu forma Picken. Mitoloģijas enciklopēdija 1. Rīga : Latvijas enciklopēdija. 1993. 291. lpp. ISBN 5-89960-045-4.