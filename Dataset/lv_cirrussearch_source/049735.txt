Robins Lēners (zviedru: Robin Lehner; dzimis 1991. gada 24. jūlijā) ir zviedru hokejists, vārtsargs. Pašlaik (2023) Lēners spēlē NHL kluba Vegasas "Golden Knights" sastāvā. Lēners profesionāļa karjeru uzsāka jau Ziemeļamerikā, kad 18 gadu vecumā aizvadīja divas spēles AHL kluba Bingemtonas "Senators" sastāvā. Jau 2010. gada oktobrī Lēners debitēja NHL, sezonas turpinājumā Otavas "Senators" sastāvā aizvadot sešas spēles. Viņš kļuva par visu laiku jaunāko Zviedrijas vārtsargu, kas debitējis NHL. Sezonas lielāko daļu gan Lēners aizvadīja AHL, kur kopā ar Bingemtonas "Senators" izcīnīja Kaldera kausu un saņēma arī izslēgšanas kārtas vērtīgākā spēlētāja balvu. Turpmākajās sezonās Lēners vien epizodiski spēlēja NHL, līdz 2013.—14. gada sezonā kļuva par Otavas "Senators" otro vārtsargu aiz Kreiga Andersona. 2015. gada vasarā Lēners tika aizmainīts uz Bufalo "Sabres". 2016.—17. gada sezonā Lēneram izdevās iegūt "Sabres" pamatvārtsarga lomu, komandas rindās spēlējot līdz 2018. gada vasarai. 2018.—19. gada sezonā, spēlējot Ņujorkas "Islanders" rindās, Lēners kļuva par vienu no līgas vadošajiem vārtsargiem. Viņš ieguva Viljama Dženingsa un Bila Mastertona balvas, kā arī ieguva Zviedrijas sezonas labākā hokejista titulu. 2019. gada vasarā noslēdza viena gada līgumu ar Čikāgas "Blackhawks", nākamās sezonas pirmajā pusē dalot laiku komandas vārtos ar Koriju Krofordu. Februārī tika aizmainīts uz Vegasas "Golden Knights". Eliteprospects profils (angliski) Internet Hockey Database profils (angliski)