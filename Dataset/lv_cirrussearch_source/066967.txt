Baznīcu nakts ir ikgadējs reliģisks un kultūras festivāls, ko organizē dažādas kristiešu baznīcas. Galvenā pasākuma ideja ir, ka apmeklētāji bez reliģiskas iesaistes un bez maksas var apskatīt kulta celtnes (baznīcas vai kapelas), kā arī iespēja pašiem kristiešiem satikt citu konfesiju ticīgos. Pasākums tiek organizēts līdzīgi Muzeju naktij un Zinātnieku naktij. Dažkārt baznīcās bez maksas tiek rīkoti arī koncerti, ekskursijas gida pavadībā, darbnīcas un teātra izrādes. Dažādās valstīs to organizē dažādās dienās, bet parasti maija beigās vai jūnija sākumā. Pirmā lielā baznīcu nakts notika Vācijā (Frankfurtē un Hannoverē) 2003. gadā, lai gan līdzīgus mazākus pasākumus Frankfurtē rīkoja kopš 1995. gada un Hallē un Āhenē kopš 2001. gada, tādēļ par precīzu sākuma gadu ir strīdi. Kopš tā laika to organizē katru gadu un tā ieviesta arī citās pilsētās. 2004. gadā tām pievienojās Hamburga. Trīs gadus vēlāk Hannoverē jau tika atvērtas 70 baznīcas, kurās apmeklēja aptuveni 47 000 apmeklētāju. 2005. gadā baznīcu nakts ierobežotā apmērā notika Austrijā un Nīderlandē. Pēc četriem gadiem tai pievienojās Plzeņas un Brno diecēzes Čehijā, nākamajā gadā — pārējās Čehijas diecēzes. Nākamajos gados pasākums izvērsās vairākās citās Eiropas valstīs, vēlāk arī Argentīnā. Latvijā Baznīcu nakts kopš 2014. gada notiek sestdienās, to organizē starpkonfesionāls nodibinājums „Baznīcu Nakts fonds”. Katru gadu citā baznīcā notiek svinīga Baznīcu nakts atklāšana. 2023. gadā tika plānota vismaz 180 baznīcu piedalīšanās. Vienlaikus ar to 27. maijā notika arī “Atvērto baznīcu diena”, kad ikvienu draudzi aicina turēt savu baznīcu atvērtu ekskursijām un apskatei no 10.00 rītā. Die lange Nacht voll Abwechslung und Überraschung Arhivēts 2016-03-04 Wayback Machine vietnē., Evangelisch-lutherischer Stadtkirchenverband Hannover, 9 September 2006. «In Europa». www.langenachtderkirchen.at. Skatīts: 2023-05-20. Noc kostelů, Jiří Doffek. «Noc kostelů». nockostelu.cz (čehu), 2009. Skatīts: 2023-05-20. «Presse». www.langenachtderkirchen.at. Skatīts: 2023-05-23. Mārcis. «Nedēļas nogalē desmito reizi notiks „Baznīcu nakts” un trešo reizi – „Atvērto baznīcu diena”». Baznīcu Nakts (en-GB), 2023-05-22. Skatīts: 2023-05-23. Baznīcu nakts Latvijā