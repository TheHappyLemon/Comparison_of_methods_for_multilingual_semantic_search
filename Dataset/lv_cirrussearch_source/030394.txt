Filips Stamma (angļu: Philipp Stamma; 1705. gads, Alepo — 1755. gads, Londona) bija arābu izcelsmes Lielbritānijas šahists. Piedzimis kristīgu arābu ģimenē. 18. gadsimta 20. gados pārcēlies uz dzīvi Londonā, kur strādājis par austrumu valodu tulku Lielbritānijas ārlietu ministrijā. Bijis precējies, divu dēlu tēvs. 1737. gadā Parīzē izdevis šaham veltītu grāmatu franču valodā — Essai sur le jeu des echecs ("Šaha spēles pieredze, kas satur noteikumus, kā labi spēlēt un gūt panākumus ar smalku gājienu palīdzību, kurus var nosaukt par šīs spēles noslēpumiem"). Šajā grāmatā Stamma apkopojis 100 dažādas pozīcijas, kurās uzvara bija panākama ar efektīgu kombināciju vai elegantu etīžu palīdzību. 1745. gadā Londonā izdevis savu grāmatu atkārtoti angļu valodā, papildinot to ar 74 atklātņu variantiem. Arī turpmāk Stammas grāmata tika vairākkārt izdota atkārtoti un tulkota vācu, itāļu un citās Eiropas valodās. Tā laika šahistiem tā paaugstināja interesi par šaha uzdevumiem un etīdēm. 1747. gadā Londonā nospēlējis maču ar tolaik jauno franču šahistu Andrē Danikanu Filidoru, kurā visas partijas spēlējis ar melnajiem un visus neizšķirtus ieskaitījis sev kā zaudējumus (+2, −8). Ar Stammas vārdu ir saistīta arī mūsdienās pieņemtās šaha partijas algebriskās pieraksta notācijas izgudrošana. Filips Stamma šahista profils vietnē chessgames.com Filips Stamma šahista kompozīcijas vietnē "Chess Problem Database Server"