Čemuru neļķe (latīņu: Dianthus barbatus) ir augu suga neļķu ģintī. Tās pamatareāls ir Dienvideiropā, taču suga tiek kultivēta kā krāšņumaugs un daudzviet Eiropā ir pārgājusi savvaļā. Sugu Latvijā bieži audzē dārzos, apstādījumos un kapsētās, un šo vietu tuvumā tā mēdz būt sastopama kā dārzbēglis. Čemuru neļķe ir divgadīgs vai daudzgadīgs, 20—60 cm lakstaugs ar stāvu, stīvu un vienkārši stublāju. Lapas uz stublāja ir novietotas pretēji, tās ir lancetiskas, 4—7 cm garas un 0,5—1 cm platas, tās pa pāriem saaugušas neizteiktā makstī. Lapas mala ir gluda un gals nosmailots. Augam ir daudz ziedu, kas ir izvietoti vairogveida ziedkopā stublāja galotnē. Katra zieda kauss ir zaļš, tam ir 4 seglapas, kas ir aptuveni kausa stobriņa garumā. Vainaglapas ir no rožainām līdz tumši sarkanām, tās ir otrādi olveida un plātnes mala ir sīkzobaina. Auglis ir cilindriska pogaļa, kas ir aptuveni tik gara, cik kauss. Zied no jūnija līdz augustam. «čemuru neļķe - Dianthus barbatus L. - Augi - Latvijas daba». www.latvijasdaba.lv. Skatīts: 2023-04-29.