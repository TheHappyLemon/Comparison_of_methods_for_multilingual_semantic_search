1986. gada Pasaules sieviešu šaha čempionāts sastāvēja no vairākiem posmiem — zonālie turnīri, starpzonu turnīri, pretendentu mači un mačs par pasaules čempiones nosaukumu. Šajā ciklā pasaules čempione Maija Čiburdanidze sekmīgi aizstāvēja savu titulu pret pretendentu maču uzvarētāju Jeļenu Ahmilovsku, gūstot uzvaru mačā par pasaules čempiones nosaukumu ar rezultātu 8½ : 5½. 1985. gada jūnijā sākās 1986.gada pasaules sieviešu pasaules čempionāta kvalifikācijas cikls, notika divi starpzonu turnīri, viens — Havanā, otrs — Žeļeznovodskā. Tie pulcēja labākās šahistes (kopā 30) no katras FIDE zonas. No katra turnīra pretendentu turnīram kvalificējās trīs pirmo vietu ieguvējas. Havannā Aleksandrija un Ahmilovska dalīja pirmo-otro vietu un kvalificējās tieši. Kramlinga ieguva atlikušo vietu uzvarot papildturnīrā. Marta Litinska uzvarēja Žeļenevodskā, apsteidzot Mincjaņu un Brustmani. Pēdējā kvalificējās pēc neizšķirti (3 : 3) nospēlētā papildmača (pret Zaicevu), jo viņai bija ar labāks Bergera koeficients turnīrā. Pretendentu turnīrs notika no 1986. gada 1. līdz 23. februārim Zviedrijas pilsētā Malmē. Tajā piedalījās abas iepriekšējās cikla pretendentu finālmača dalībnieces I. Levitina un Lidija Semjonova, kā arī pa trīs uzvarētājām no katra starpzonu turnīra: no Havanas — N. Aleksandrija, J. Ahmilovska un P. Kramlinga, kas uzvarēja triju trešās vietas dalītāju četru riņķu papildturnīrā; no Žeļeznovodskas — I. Litinska, Vu Minceņa un A. Brustmane. Pretendentu turnīru izspēlēja divos riņķos. Pirmajā riņķī labākā bija Litinska (6 punkti no 7), taču otrajā riņķī viņa zaudēja piecas partijas. Stabilāka par citām bija Ahmilovska. Viņa kļuva par turnīra uzvarētāju un ieguva tiesības piedalīties mačā par pasaules čempiones titulu. Pasaules čempiones M. Čiburdanidzes un pretendentes J. Ahmilovskas mačs notika divos etapos: no 1986. gada 2. septembra līdz 25. septembrim Sofijā un no 1986. gada 2. oktobra līdz 18. oktobrim Boržomi. Mača galvenā tiesnesis bija Rūdolfs Maričs (Dienvidslāvija). Dalībnieču sekundanti: Čiburdanidzei — G. Kuzmins un I. Polovodins; Ahmilovskai — J. Aņikajevs un A. Kapenguts. Mača liktenis bija praktiski izšķirts tā pirmajā pusē: Čiburdanidze uzvarēja 4 partijās no 8, nezaudējot nevienu. Ahmilovskai izdevās tikai samazināt iegūto punktu atstarpi, uzvarot devītā partijā (pirmajā Boržomi). Pēc 13. partijas Čiburdanidze bija ieguvusi 8 punktus un saglabāja pasaules čempiones titulu. Pēc noteikumiem mačam bija jāturpinās līdz uzvarai. Neizšķirts 14. partijā nodrošināja Čiburdanidzes uzvaru mačā ar rezultātu 8½ : 5½ (+4 −1 =9). Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 474. lpp. ISBN 5-85 270-005-3. (krieviski) «World Chess Championship (women) : 1985 Havana Interzonal Tournament». Mark-weeks.com. Arhivēts no oriģināla, laiks: 2016-03-03. Skatīts: 2018-09-18. Gipslis, Aivars. "Viesmīlīgajā Kubā". Šahs (20/1985): 4.—6. lpp. «World Chess Championship (women) : 1985 Zeleznovodsk Interzonal Tournament». Mark-weeks.com. Arhivēts no oriģināla, laiks: 2020-06-29. Skatīts: 2018-09-19. Litinska, Marta. "Pupulāras kā filmu aktrises". Šahs (20/1985): 2.—3. lpp. Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 319. lpp. ISBN 5-85 270-005-3. (krieviski) «World Chess Championship (women) : 1986 Malmö Candidates Tournament». Mark-weeks.com. Skatīts: 2018-09-19. Gipslis, Aivars. "Gatavojos cītīgi. Pretendenšu mačturnīrs Malmē". Šahs (9/1986): 1.—4. lpp.. Klovāne, A.. "Starts — Sofijā, finišs Boržomi". Šahs (1/1987): 2.—3. lpp. Klovāne, A.. "Starts — Sofijā, finišs Boržomi (Nobeigums)". Šahs (2/1987): 4.—6. lpp.