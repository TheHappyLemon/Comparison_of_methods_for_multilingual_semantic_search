Velsas princis Henrijs (angļu: Prince Henry of Wales), pilnā vārdā Henrijs Čārlzs Alberts Deivids (angļu: Henry Charles Albert David; dzimis 1984. gada 15. septembrī) ir Apvienotās Karalistes karaļa Čārlza III un viņa pirmās sievas princeses Diānas jaunākais dēls un karalienes Elizabetes II mazdēls. Piektais cilvēks (pēc sava vecākā brāļa prinča Viljama un Viljama 3 bērniem) Lielbritānijas monarhijas mantošanas līnijā. 2017. gadā saderinājies ar amerikāņu aktrisi Meganu Mārklu, bet 2018. gada 19. maijā ar viņu apprecējies. Pēc Ītonas koledžas beigšanas strādāja Austrālijā un Lesoto. Atšķirībā no brāļa izvēlējās militāru karjeru un pabeidza Sandhērstas militāro akadēmiju. No 2007. gada decembra princis dienēja britu karaspēkā Afganistānas Hilmendas provincē valsts dienvidos. Kad šī informācija nonāca masu mediju rīcībā, princis no dienesta tika atsaukts. Pirms tam princis Harijs bija vēlējies kopā ar savu armijas daļu piedalīties dienestā Irākā, tomēr drošības apsvērumu dēļ tas tika liegts. Aizraujas ar sportu (polo un kalnu slēpošanu). Pazīstams ar savu neatkarīgo raksturu. Kad princim bija 17 gadu, dzeltenā prese pieķēra viņu smēķējot marihuānu un lietojot alkoholiskos dzērienus. Presē publicētas fotogrāfijas, kurās princis Harijs kādā privātā karnevālā redzams stilizētā SA formastērpā, par ko viņš vēlāk publiski atvainojās. Pēctecība uz Lielbritānijas troni Vikikrātuvē par šo tēmu ir pieejami multivides faili. Skatīt: Princis Harijs, Saseksas hercogs. Encyclopædia Britannica raksts (angliski)