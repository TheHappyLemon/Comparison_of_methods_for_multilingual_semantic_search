Bikšainie apogi, bikšaino apogu ģints (Aegolius) ir pūčveidīgo (Strigiformes) putnu ģints, kas pieder pūču dzimtai (Strigidae). Bikšaino apogu ģintī ir 5 sugas, no kurām viena ir izmirusi. Tie mājo Eirāzijā un Amerikā. Latvijā sastopama vienīgā Eirāzijas bikšaino apogu ģints suga — bikšainais apogs (Aegolius funereus). Bikšainie apogi ir nelielas pūces ar kompaktu ķermeni, īsu asti, platiem, relatīvi gariem spārniem un lieliem, apaļiem sejas diskiem. Ķermeņa garums, atkarībā no sugas, ir 18—27 cm. Galva liela un apaļa, acis dzeltenas. Nav ausu pušķu. Apspalvojums uz muguras ir tumši brūns vai pelēks, vēders balts vai gaiši brūns ar tumšākām garenvirziena svītrām vai raibumiņiem. Bikšainie apogi mājo mērenajā joslā vai aukstākā klimatā. Tie galvenokārt ir nometnieki un ziemo ligzdošanas teritorijā. Sugas, kas dzīvo vistālāk ziemeļos, rudenī pārlido nedaudz uz dienvidiem. Bikšainie apogi ir izteikti aktīvi tikai nakts laikā. Tie galvenokārt barojas ar grauzējiem un citiem maziem zīdītājiem, bet medī arī putnus, kukaiņus un citus bezmugurkaulniekus. Lidojums spēcīgs, taisns un izveicīgs. Bikšaino apogu ģints (Aegolius) †Bermudu apogs (Aegolius gradyi) Bikšainais apogs (Aegolius funereus) Centrālamerikas apogs (Aegolius ridgwayi) Čīgātājapogs (Aegolius acadicus) Dienvidamerikas apogs (Aegolius harrisii) World Birds List: Owls «Latvijas Daba: Pūču dzimta (Strigidae)». Arhivēts no oriģināla, laiks: 2017. gada 29. maijā. Skatīts: 2017. gada 22. maijā. Beauty of the Birds: Aegolius Owls of The World from Genus: Aegolius iNaturalist: Genus Aegolius Xeno-Canto: Genus Aegolius