Ļubomirs Kavaleks (čehu: Lubomír Kaválek; angļu: Lubomir Kavalek; dzimis 1943. gada 9. augustā Prāgā, miris 2021. gada 18. janvārī Restonā) bija čehu izcelsmes ASV starptautiskais lielmeistars šahā (1965). 1960. gados bijis viens no talantīgākajiem Čehoslovākijas jaunās paaudzes šahistiem. Divas reizes uzvarējis Čehoslovākijas šaha čempionātos (1962, 1968). 1967. gadā piedalījies Pasaules šaha čempiona izcīņas cikla starpzonu turnīrā Tunisijā, kur gan dalījis tikai 13.-14. vietu ar Aivaru Gipsli, taču bijis viens no trim turnīra dalībniekiem, kas nospēlējis neizšķirti ar Robertu Fišeru. Par panākumiem turnīros FIDE 1965. gadā Kavalekam piešķīra gan starptautiskā meistara (IM), gan starptautiskā lielmeistara (GM) nosaukumu. 1968. gadā piedalījies Akibas Rubinšteina memoriālā Polijas pilsētā Polaņicazdrojā, kurā izcīnījis otro vietu (uzvarējis Vasilijs Smislovs). Turnīra laikā uzzinājis par Prāgas pavasara apspiešanu un Varšavas pakta valstu armiju iebrukumu Čehoslovākijā. Šie notikumi bija par iemeslu, lai Kavaleks nelegāli pārietu robežu un apmestos Rietumvācijā. Vēlāk 1970. gadā viņš pārcēlās uz pastāvīgu dzīvi ASV. 1972. gadā dalījis 1.-3. vietu ASV šaha čempionātā ar Robertu Birnu un Semjuelu Reševski, taču papildu pārspēlēs palicis trešais. Tomēr jau nākamajā gadā kļuvis par ASV šaha čempionāta uzvarētāju. Šo panākumu atkārtojis arī 1978. gadā. 1976. gadā starpzonu turnīrā Manilā dalījis 7.-9. vietu. Daudzu starptautisko šaha turnīru laureāts. Sekmīgi pārstāvējis Čehoslovākijas un ASV komandas lielākajos komandu šaha turnīros: Pasaules šaha olimpiādēs piedalījies 9 reizes (1964-1966, 1972-1978, 1982-1986). Komandu vērtējumā izcīnījis zelta (1976) un 5 bronzas (1974, 1978, 1982, 1984, 1986) medaļas; Pasaules studentu šaha čempionātā piedalījies 5 reizes (1960-1962, 1964-1965). Komandu vērtējumā izcīnījis sudraba (1964) un bronzas (1962) medaļas. Pazīstams arī kā šaha treneris. 1992.-1993. gados bijis Naidžela Šorta sekundants pretendentu mačos ar Anatoliju Karpovu un Janu Timmanu, kā arī mačā par Pasaules šaha čempiona nosaukumu ar Gariju Kasparovu. No 1973. līdz 1986. gadam bijis atbildīgais par šaham veltītajām publikācijām Ņujorkas izdevniecībā RHM Press. No 1986. gada vada šaha nodaļu laikrakstā The Washington Post. Atbild arī par šaha nodaļu tīmekļa žurnālā The Huffington Post. 1967 Sousse Interzonal Tournament «VI Memoriał Akiby Rubinsteina Polanica Zdrój 1968». Arhivēts no oriģināla, laiks: 2016. gada 5. martā. Skatīts: 2016. gada 12. maijā. 21st US Championship and World Championship Zonal; 1972 22nd US Championship; 1973 26th US Championship and World Championship Zonal; 1978 1976 Manila Interzonal Tournament «OlimpBase :: Men's Chess Olympiads :: Lubomir Kavalek». Arhivēts no oriģināla, laiks: 2016. gada 3. martā. Skatīts: 2016. gada 12. maijā. OlimpBase :: World Student Team Chess Championship :: Lubomir Kavalek Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)