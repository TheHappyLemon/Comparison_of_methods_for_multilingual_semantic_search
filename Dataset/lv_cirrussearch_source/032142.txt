Akmeņkuitalas jeb lielači (Burhinus) ir viena no divām akmeņkuitalu dzimtas (Burhinidae) ģintīm, kas apvieno 8 mūsdienās dzīvojošas sugas, kas, neskatoties uz to, ka pieder bridējputnu grupai, mājo sausos biotopos — savannā un pustuksnesī, kā arī akmeņainās pludmalēs, jūras un upju krastos. Tās sastopamas tropu un mērenajā joslā gandrīz visos kontinentos, iznemot Antarktīdu. Nesenā pagātnē akmeņkuitalu ģintī bija 7 sugas, bet līdz ar DNS pētījumiem viena no akmeņkuitalas (Burhinus oedicnemus) pasugām mūsdienās tiek klasificēta kā suga — Indijas akmeņkuitala (Burhinus indicus). Akmeņkuitalas ir vidēji lieli bridējputni ar taisnu, spēcīgu knābi un garām kājām, uz kurām izceļas mezglota locītava. Spārni gari un smaili. Pēdām iztrūkst pirksts uz aizmuguri. Visām sugām ir lielas, dzeltenas acis. Apspalvojums brūni raibumots ar gaišu vēderu. Akmeņkuitalas ir ļoti kustīgi, enerģiski un samērā skaļi putni. Lidojot spārnu vēzieni ir ātri un enerģiski, lidojums zems, tuvu zemei. Akmeņkuitalas ir aktīvas galvenokārt nakts laikā. Ligzdo uz zemes. Akmeņkuitalu ģints (Burhinus) Akmeņkuitala (Burhinus oedicnemus) Amerikas lielacis (Burhinus bistriatus) Indijas akmeņkuitala (Burhinus indicus) Krūmu akmeņkuitala (Burhinus grallarius) Peru lielacis (Burhinus superciliaris) Punktainais lielacis (Burhinus capensis) Senegālas lielacis (Burhinus senegalensis) Ūdens lielacis (Burhinus vermiculatus) World Bird List: Grebes, flamingos, buttonquail, plovers, painted-snipes, jacanas, plains-wanderer, seedsnipes, 2020 ITIS: Burhinus Illiger, 1811 Burhinidae - thick-knees Peterson, Alan P. (2013). "Zoonomen Nomenclatural data"