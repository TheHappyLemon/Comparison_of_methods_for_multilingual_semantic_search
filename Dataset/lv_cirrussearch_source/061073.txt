Šis raksts ir par mūzikas grupu. Par citām jēdziena Frailty nozīmēm skatīt nozīmju atdalīšanas lapu. Frailty (no angļu valodas — 'trauslums, vārums, nīcība') ir 2003. gadā dibināta latviešu dūmmetāla/nāves metāla grupa. Laika posmā no 2004. gada līdz 2007. gadam grupa koncertēja Latvijā, pamazām iekarojot savu vietu uz Latvijas smagās mūzikas skatuves. 2007. gada beigās notika pirmais grupas ārzemju koncerts Maskavā, Krievijā. Frailty pirmo albumu "Lost Lifeless Lights" izdeva 2008. gadā, Krievijas ierakstu kompānijas Solitude Productions paspārnē. Albuma izdošanai sekoja prezentācijas koncerti Latvijā, Krievijā un Lietuvā. 2009. gadā Frailty ierakstīja mazalbumu, papildinot to ar dziesmām, kas netika iekļautas "Lost Lifeless Lights" albumā. Grupa šim ierakstam apzināti nedeva nosaukumu, kas vēlāk radīja maldīgus pieņēmumus, ka mazalbuma nosaukums ir Frailty. 2010. gadā pirmo reizi notikušajā Latvijas Metālmūzikas Gada balvas ceremonijā Frailty 2009. gada mazalbums tika atzīts par 2009. gada Labāko ierakstu, un grupa saņēma arī Labākās 2009. gada Latvijas Metālmūzikas grupas nosaukumu. 2010. un 2011. gadā tika gatavots materiāls nākamajam albumam. Frailty otrais albums "Melpomene" iznāca 2012. gada februārī. Albuma oficiālais izdevējs ir Arx Productions no Ukrainas. "Melpomene" ierobežotā tirāžā 2012. gada augustā izdeva arī Latvijas kompānija P3lican. 2017. gadā tika izdots trešais albums "Ways of the Dead", kuru izdeva P3lican un 2020. gadā tika izdots ceturtais studijas albums "Tumši ūdeņi" kompānijas ar izdevniecību "Z&L". Grupas albums "Tumši ūdeņi" tika nominēts Mūzikas ierakstu gada balvai "Zelta Mikrofons 2021" kategorijā "Metāla mūzikas albums". Frailty darbības laikā vairākkārt ir mainījies grupas sastāvs, un šobrīd ģitārists/vokālists Edmunds Vizla ir vienīgais, kas palicis grupā kopš tās izveidošanas 2003. gadā. Grupā bez E. Vizlas darbojas vokālists Mārtiņš Lazdāns (kopš 2005. gada), bundzinieks Lauris Polinskis (kopš 2006. gada), taustiņinstrumentāliste Ivita Puzo (kopš 2009. gada), ģitārists Jēkabs Vilkārsis (kopš 2011. gada), basģitārists Jānis Jēkabsons (kopš 2011. gada). Frailty savas karjeras laikā ir spēlējuši daudzus koncertus gan Latvijā, gan pārējās Baltijas valstīs, kā arī Krievijā. Grupa ir vairākkārt uzstājusies Latvijas smagās mūzikas festivālā Metalshow Open Air, kā arī piedalījusies festivālos Devilstone Open Air Lietuvā un Hard Rock Laager festivālā Igaunijā. Frailty ir spēlējuši uz vienas skatuves ar tādām grupām kā Esoteric, Samael, Skepticism, Swallow the Sun, Skyforger, Dark Tranquillity, Sepultura, Worship, Mourning Beloveth, Longing For Dawn, Mournful Congregation, Soundarcade un citām. Par Frailty pirmajām muzikālajām ietekmēm var uzskatīt tādas grupas kā Anathema, My Dying Bride un Paradise Lost. Īpaši izteikti tā novērojama grupas pirmajā albumā. Tomēr ar laiku Frailty arvien vairāk cenšas atrast savu unikālu pieeju žanram, iekļaujot savā mūzikā elementus no austrumu un klasiskās mūzikas. Mūzikas noskaņa gan paliek nemainīgi uzticīga dūmmetāla un nāves metāla pamatprincipiem — melanholiska, tumša un smaga. Dziesmu vārdi tiek rakstīti angļu valodā un visu tekstu autors ir grupas ģitārists Edmunds Vizla. Frailty nākotnē pieļauj iespēju ierakstīt dziesmas arī savā dzimtajā — latviešu valodā. "Lost Lifeless Lights" (2008) "Melpomene" (2012) "Ways of the Dead" (2017) "Tumši ūdeņi" (2020) «Paziņoti mūzikas ierakstu gada balvas «Zelta mikrofons» nominanti». www.lsm.lv (latviešu). Skatīts: 2021-01-19. «Zināmi "Zelta mikrofona 2021" nominanti». TVNET (latviešu). 2021-01-19. Skatīts: 2021-01-19. Facebook.com profils Draugiem.lv profils youtube.com profils MySpace profils last.fm profils