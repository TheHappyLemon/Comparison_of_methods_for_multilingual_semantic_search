"Jana Gildemēstera Jansa mākslas galerija viņa mājā pie Herengrahta, Amsterdamā" (angļu: The art gallery of Jan Gildemeester Jansz. in his house at the Herengracht in Amsterdam, nīderlandiešu: De kunstgalerij van Jan Gildemeester Jansz in zijn huis aan de Herengracht in Amsterdam) ir nīderlandiešu mākslinieka Adriāna de Lelī eļļas glezna uz koka paneļa. Mākslas darbs tapis laikā no 1794. līdz 1795. gadam. Glezna ir 85,7 cm augsta un 63,7 cm plata. Mākslas vēsturnieks Kornelis Johaness De Broins Kops raksturo šo darbu kā „pirms 1800. gada radītu Ziemeļnīderlandes glezniecības ūnikumu”. Pašlaik glezna atrodas Amsterdamas Rijksmuzejā, bet līdz 1964. gadam tā bija kāda franču kolekcionāra privātajā kolekcijā. Adriāns de Lelī ir dzimis 1755. gadā Tilburgā, miris 1820. gadā Amsterdamā. 1773. gadā kopā ar tilburgieti Kornelisu van Spāndonku devās uz Antverpeni, kur specializējās vēsturisko ainu un portretu glezniecībā. Lai pilnveidotu savu portretglezniecības tehniku, mākslinieks devās uz Diseldorfu, lai kopētu Pītera Paula Rubensa un Antonisa van Deika portretus. 1783. gadā de Lelī pārcēlās uz Amsterdamu un 1786. gadā tur uzsāka studijas Karaliskajā mākslas akadēmijā. Amsterdamā jaunais mākslinieks pilnveidoja savas portretista spējas, gleznoja daudzus vidusslāņa pārstāvjus. Vēlāk de Lelī kļuva par atzītu augstāko slāņu portretu gleznotāju. De Lelī mēdza atainot modeļus ar priecīgu sejas izteiksmi – bieži vien gleznojot tēlus, kuru sejas rotā viegls smaids, pat, ja tie nesmaidīja. Viņš piešķīra gleznās attēlotajiem draudzīgu un labsirdīgu starojumu. Tomēr sākuma periodā viņa gleznotie modeļi izskatās mazliet stīvi. De Lelī krāsu gamma bija bagāta ar siltiem, tumši zaļiem un tumši sārtiem toņiem. Krāsu gammas izvēle atšķīrās atkarībā no portreta tematikas un attēlotajām personām. Jans Gildemēsters Janss bija nīderlandiešu tautības mākslas darbu kolekcionārs, kuram piederēja lieliska darbu kolekcija. Gleznā viņš ir attēlots savā rezidencē Amsterdamā, ielenkts dāmu un kungu lokā, rādot savas kolekcijas darbus draugiem un viesiem. Viesu starpā ir redzams pats gleznas autors, vēl viens kolekcionārs Bernardus Boss un mākslas darbu dīleris Pīters Fukē. Visticamāk, ka viesību iemels bija Gildemēstera mājokļa labiekārtošanas pabeigšana Amsterdamā, Herengrahtā 475, ko kolekcionārs iegādājās 1792. gadā. Ēka pastāv vēl joprojām. «Adriaan de Lelie De kunstgalerij van Jan Gildemeester Jansz. (1744-1799) in zijn huis aan de Herengracht in Amsterdam, 1794-1795 gedateerd Amsterdam, Rijksmuseum, inv./cat.nr. SK-A-4100». RKD.NL. Skatīts: 2016.gada 10.maijs.[novecojusi saite] Cornelis Johannes de Bruyn, Kops. Amsterdamse verzamelaar Jan Gildemeester Jansz. Stichting het Rijksmuseum, 1965. 79. lpp. «Adriaan de Lelie». RKD.NL. Skatīts: 2016.gada 10.maijs. «Adriaan de Lelie». RIJKSMUSEUM.NL. Arhivēts no oriģināla, laiks: 2016. gada 10. martā. Skatīts: 2016. gada 10.maijs. Josephina de Fouw. «Adriaan de Lelie (1755-1820) strateeg, netwerker en vernieuwer». Universiteit van Amsterdam. Skatīts: 2016. gada 10. maijs. «Amstelodamum. Maandblad vor de kennis van Amsterdam». Arhivēts no oriģināla, laiks: 2016. gada 17. septembrī. Skatīts: 2016. gada 10.maijs.