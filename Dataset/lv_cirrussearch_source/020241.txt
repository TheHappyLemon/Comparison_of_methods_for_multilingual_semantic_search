Andrejs Vasiļevskis (krievu: Андрей Василевский; dzimis 1994. gada 25. jūlijā) ir krievu hokejists, vārtsargs. Pašlaik (2024) Vasiļevskis spēlē NHL kluba Tampabejas "Lightning" sastāvā. Pēc trim Krievijas Jaunatnes hokeja līgas kluba Ufas "Tolpar" rindās aizvadītām sezonām, profesionāļa karjeru Vasiļevskis sāka 2012.—13. gada sezonā, tajā aizvadot astoņas spēles KHL kluba Ufas "Salavat Julajev" rindās. 2013.—14. gada sezonā tika atzīts par KHL septembra, marta un aprīļa labāko jauno spēlētāju, sezonas beigās iegūstot arī Alekseja Čerepanova balvu. 2012. gada NHL draftā Vasiļevski ar augsto 19. numuru izvēlējās Tampabejas "Lightning". Viņš kļuva par visaugstāk draftēto vārtsargu kopš 2010. gada, kad ar kopējo 11. numuru izvēlēts tika Džeks Kempbels. 2014. gada maijā ar "Lightning" noslēdza trīs gadu līgumu. Vasarā viņš pārcēlās uz Ziemeļameriku, kur sezonu uzsāka AHL vienībā Sirakjūsas "Crunch". "Crunch" sastāvā viņš spēles laiku dalīja ar Kristeru Gudļevski. 2014. gada 16. decembrī debitēja NHL un Tampabejas "Lightning" sastāvā. 2015. gada sākumā karjeru beidza Jevgeņijs Nabokovs, kā rezultātā Vasiļevskis kļuva par "Lightning" otro vārtsargu aiz Bena Bišopa. 2016.—17. gada sezonā Vasiļevskis kļuva par "Lightning" pamatvārtsargu un jau drīz nostiprinājās kā viens no visas līgas vadošajiem vārtsargiem. 2019. gadā kā līgas labākais vārtsargs ieguva Vezinas balvu un tiks iekļauts līgas simboliskajā izlasē. 2020. un 2021. gados kopā ar "Lightning" izcīnīja Stenlija kausu. Krievijas hokeja izlases rindās kļuvis par 2014. gada Pasaules čempionu. Spēlējis arī 2012. un 2013. gada Pasaules čempionātos junioriem, 2012. gadā kopā ar izlasi izcīnot sudraba, bet 2013. gadā — bronzas medaļas. Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)