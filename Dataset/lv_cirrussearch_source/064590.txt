Rāms Varans Jādavs (राम वरण यादव; Ram Baran Yadav; dzimis 1948. gada 4. februārī) ir Nepālas politiķis, ārsts. Pēc republikas pasludināšanas 2008. gadā viņš kļuva par pirmo Nepālas prezidentu. Agrāk Jādavs divas reizes ir bijis veselības ministrs; no 2006. līdz 2008. gadam viņš bija Nepālas kongresa partijas ģenerālsekretārs. Rāms Varans Jādavs piedzima 1948. gada 4. februārī Dhanusas apriņķa Sapāi ciemā. Jādavs politisko darbību sāka, kad bija medicīnas students Kalkutas Universitātē. Studējot Kolkatā, Indijā, viņš tikās ar Nepālas politiķiem, piemēram, Višvešvaru Prasadu Koiralu, Ganešmanu Singhu, Suvarnu Šamseru Ranu, Pušpu Lalu Šresthu un Saroju Koiralu, kuri tajā laikā atradās trimdā Indijā. Šo līderu ietekmē Jādavs ienāca politikā. Vairākus gadus praktizējot par ārstu Džanakpurā, Jādavs iesaistījās politikā kā aktīvs Nepālas Kongresa partijas biedrs. 1980. gadā notikušā referenduma laikā viņš aktīvi piedalījās kustībā par daudzpartiju demokrātiju Nepālā. No 1980. līdz 1982. gadam viņš bija pirmā ievēlētā Nepālas premjerministra Koiralas personīgais ārsts. Jādavs deviņus mēnešus atradās ieslodzījumā, līdz daudzpartiju demokrātiskā režīma atjaunošanai Nepālā 1990. gadā. Viņš divas reizes (1999. un 2008. gadā) tika ievēlēts Pārstāvju palātā no Nepālas Danusas apgabala 5. vēlēšanu apgabala. No 1991. līdz 1994. gadam Jādavs bija veselības ministrs. Viņš atkal pārņēma Veselības ministrijas vadību no 1999. līdz 2001. gadam. Jādavs pildīja dažādus pienākumus Nepālas Kongresa partijā. Viņš 15 gadus bija Centrālās darba komitejas loceklis, kā arī parlamentārās padomes loceklis un partijas disciplīnas komitejas loceklis. No 2006. līdz 2008. gadam viņš bija Nepālas Kongresa ģenerālsekretārs 2007. gada maijā Jādava mājai Džanakpurā uzbruka Janatantrik Terai Mukti Morcha (JTMM) kaujinieki. Viņi pie mājas izlika paziņojumu par konfiskāciju un bumbas ievietošanu, pacēla pie tās karogus. Jādavs tika ievēlēts 2008. gada aprīļa Pārstāvju palātas vēlēšanās. 2008. gadā Rāms Varans Jādavs kandidēja pirmā Nepālas prezidenta vēlēšanās. Pēc pirmās vēlēšanu kārtas apturēšanas 6. jūlijā tika rīkota otrā kārta. 21. jūlijā viņš saņēma 308 no 590 Pārstāvju palātā nodotajām balsīm, pārspējot Nepālas Komunistiskās partijas (maoistu) virzīto Ramu Radžu Prasadu Singhu. Jādavs prezidenta zvērestu nodeva 23. jūlijā. 2015. gadā viņu prezidenta amatā nomainīja Bidhja Devi Bhandari, kura pārstāvēja Nepālas komunistisko partiju (apvienoto marksistu ļeņinistu). Vikikrātuvē par šo tēmu ir pieejami multivides faili. Skatīt: Rāms Varans Jādavs. Ram Baran Yadav, President of Nepal prabook.com