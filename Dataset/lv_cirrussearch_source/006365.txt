Mihails Lazarevs (krievu: Михаил Петрович Лазарев; dzimis 1788. gada 14. novembrī Vladimirā, miris 1851. gada 23. aprīlī Vīnē, apglabāts Sevastopolē) bija Krievijas flotes virsnieks, ceļotājs, viens no Antarktīdas pirmatklājējiem. Dzimis Vladimiras vietvaldības senatora Pjotra Lazareva ģimenē. Kopš 1800. gada izglītojies Jūras kadetu korpusā. 1805. gadā piešķirta pirmā virsnieka (mičmaņa) pakāpe. No 1808. līdz 1813. gadam dienēja Baltijas flotē, piedalījās Krievu—zviedru karā (1808—1809) un 1812. gada karā. No 1813. līdz 1816. gadam Lazarevs veica savu pirmo kuģojumu apkārt pasaulei ar korveti Suvorov. Ekspedīcijas laikā tika atklāts Suvorova atols Kuka Salās. No 1819. līdz 1821. gadam Lazarevs piedalījās pirmajā Krievijas Impērijas Antarktiskajā ekspedīcijā kopā ar Fabiānu fon Belinshauzenu. Lazarevs tika nozīmēts par korvetes Mirnij komandieri. Ekspedīcija pētīja Dienvidu okeāna akvatoriju Antarktīdas tuvumā. Galējais dienvidu punkts, ko ekspedīcija sasniedza 1820. gada 16. janvārī, bija 69°21′28″S 2°14′50″W﻿ / ﻿69.35778°S 2.24722°W﻿ / -69.35778; -2.24722 pie Fimbulisena šelfa ledāja frontes. Kuģojuma laikā ekspedīcija atklāja vairākas salas Dienvidu (Pētera I sala, Aleksandra I sala) un Klusajā okeānā (Vostoka sala u.c.). Belinshauzena un Lazareva ekspedīcija bija savā laikā vistālāk uz dienvidiem nokļuvusī. Pēc šīs ekspedīcijas Lazarevam tika piešķirta 2. ranga kapteiņa pakāpe, izlaižot kapteiņleitnanta pakāpi. No 1822. līdz 1825. gadam Lazarevs piedalījās savā trešajā kuģojumā apkārt pasaulei, vadot eskadru, kuras sastāvā bija fregate Krejser un korvete Ladoga, kuras komandieris bija Mihaila jaunākais brālis Andrejs. Ekspedīcijas mērķis bija Aļaskas un Kamčatkas apmeklējums un to piekrastes apsargāšana pret kontrabandistiem. Pēc šīs ekspedīcijas Lazarevam tika piešķirta 1. ranga kapteiņa pakāpe. No 1826. gada nozīmēts dienestā Melnās jūras flotē. Ar līnijkuģi Azov piedalījās Navarina kaujā, Dardaneļu blokādē u.c. operācijās. Pēc Navarinas kaujas piešķirta kontradmirāļa pakāpe un apbalvots ar trijiem ordeņiem. Kopš 1832. gada nozīmēts par Melnās jūras flotes štāba priekšnieku, 1834. gadā piešķirta viceadmirāļa pakāpe un nozīmēts par Melnās jūras flotes komandieri. Miris 1851. gada 11. aprīlī Vīnē no kuņģa vēža. Mihaila Lazareva vārdā nosaukti: Soču pilsētas daļa Lazareva sala Arāla jūrā zemesragi Amūras limānā un Unimakas salas ziemeļos ielas un laukumi vairākās pilsētās Antarktīdā: Lazareva kalni Lazareva šelfa ledājs Lazarevas polārstacija Lazareva dziļvaga «Михаил Петрович Лазарев». Arhivēts no oriģināla, laiks: 2010. gada 25. decembrī. Skatīts: 2011. gada 3. februārī. Vikikrātuvē par šo tēmu ir pieejami multivides faili. Skatīt: Mihails Lazarevs. Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)