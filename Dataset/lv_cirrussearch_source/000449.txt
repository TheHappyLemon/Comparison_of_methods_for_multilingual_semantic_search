Airbus A380 ir reaktīvā lidmašīna, kas sākotnējā versijā ir paredzēta pasažieru pārvadāšanai. Lidmašīna ir radīta Airbus S.A.S.» koncernā (agrāk Airbus Industrie). Lidmašīnai ir 2 augšējie pasažieru klāji un viens apakšējais, kas paredzēts kā kravas nodalījums. Gaisa kuģa augstums ir 24 metri, garums 73 metri, spārnu plētums 79,8 metri. Laineris bez nosēšanās trīs klašu konfigurācijā ar 555 pasažieriem var veikt lidojumu attālumā līdz 15 200 km. 853 pasažieru vienas klases konfigurācijā starp lielajām lidmašīnām A380 ir visekonomiskākais — 3 litri degvielas patēriņš uz vienu pasažieri uz 100 kilometru ceļa. Aprīkots ar 4 dzinējiem. Ir arī paredzēta kravas modifikācija A380F ar spēju pārvadāt kravas līdz 150 tonnām, līdz 10 400 km. Maksimālā pacelšanās masa ir 560 tonnas (pašas lidmašīnas masa ir 280 tonnas). A380 ir lielākā pasažieru lidmašīna pasaulē, pārspējot pēc pasažieru ietilpības Boeing 747, kurš var pārvadāt līdz 467 pasažierus, kas bija līderis 35 gadu garumā. Absolūtais rekords kravas komerciālos pārvadājumos līdz šim pieder Аn-225. 2019. gada 14. februārī Airbus paziņoja, ka pārtrauks A380 ražošanu līdz 2021. gadam, pēc tam, kad tā galvenais klients Apvienoto Arābu Emirātu lidsabiedrība Emirates nolēma atcelt pasūtījumu par 39 lidaparātiem, aizstājot tos ar 40 A330-900 un 30 A350-900. Līdz ražošanas slēgšanai Airbus plāno izgatavot vēl 17 A380: 14 uzņēmumam Emirates un trīs All Nippon Airways. Viens no iemesliem, kāpēc A380 neguva komerciālu dzīvotspēju, ir tas, ka lidmašīnas ārkārtīgi lielā ietilpība bija optimizēta maršrutu starveida sistēmai ar dažiem centrālajiem gaisa satiksmes mezgliem, no kuriem maršruti ir uz citām lidostām. Šādā sistēmā pasažieri galamērķi sasniedza divos vai trijos lidojumos. Lidsabiedrības pēdējā laikā veica būtisku pāreju uz divpunktu sistēmu, klientus uz galamērķi nogādājot vienā lidojumā. A380 konstrukcijas milzīgais mērogs bija spējīgs sasniegt ļoti zemas izmaksas attiecībā pret pasažieru nogādāšanu noteiktā attālumā, bet tas nebija tik efektīvs lidojumos no punkta uz punktu, kas būtu ērtāk pasažieriem. Līdz ar to pasūtījumi ļoti lieliem gaisa kuģiem (ar vairāk nekā 400 sēdvietām) 2010. gadu vidū palēninājās, jo platas fizelāžas dubulto reaktīvo dzinēju lidmašīnas spēja nodrošināt līdzīgu lidošanas attālumu ar lielāku degvielas izmantošanas efektivitāti, lidsabiedrībām dodot lielāku elastību. Vikikrātuvē par šo tēmu ir pieejami multivides faili. Skatīt: Airbus A380. Encyclopædia Britannica raksts (angliski) Encyclopædia Universalis raksts (franciski)