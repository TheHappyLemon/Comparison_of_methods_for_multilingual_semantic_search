Sondersa sala (angļu: Saunders Island) ir neapdzīvota vulkāniska sala Dienvidsendviču salu arhipelāgā Atlantijas okeāna dienvidos, trešā lielākā arhipelāga sala. Administratīvi ietilpst Apvienotās Karalistes valdījumā Dienviddžordžijā un Dienvidsendviču Salās. Izvietojies arhipelāga rietumos, Larsena šaurums to atdala no Montagjū salas dienvidos, bet Šekltona šaurums — no Kendlmasas salas ziemeļos. Sala klinšaina, lielākoties klāta ar ledu. Nelieli no sniega un ledus brīvi apgabali ir salas ziemeļos (Blekstona līdzenums) un dienvidaustrumos. Salu veido aktīvs vulkāns Maikla kalns. Par tā izvirdumiem un citām aktivitātēm periodiski tiek ziņots kopš 1819. gada, pēdējais izvirdums reģistrēts 2012. gada oktobrī. Salu 1775. gadā atklāja britu jūrasbraucēja Džeimsa Kuka ekspedīcija un nosauca to par godu britu admirālim Čārlzam Sondersam (Charles Saunders). Krastā pirmais izkāpa norvēģu polārpētnieks Karls Antons Larsens 1908. gadā. «Oceandots.com Saunders island». Arhivēts no oriģināla, laiks: 2010. gada 23. decembrī. Skatīts: 2010. gada 23. decembrī. «Volcano Live. Michael Volcano - John Seach». Arhivēts no oriģināla, laiks: 2012. gada 23. martā. Skatīts: 2013. gada 17. decembrī. «SGSSI Gazetteer. Saunders Island». Arhivēts no oriģināla, laiks: 2015. gada 24. decembrī. Skatīts: 2013. gada 17. decembrī. Exploring Polar Frontiers: A Historical Encyclopedia, Volume 1, 2, By William James Mills