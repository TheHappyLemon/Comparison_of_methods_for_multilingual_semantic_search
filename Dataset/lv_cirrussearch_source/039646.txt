Ģula Horns (ungāru: Horn Gyula; dzimis 1932. gada 5. jūlijā, miris 2013. gada 19. jūnijā) bija Ungārijas politiķis, Ungārijas premjerminists no 1994. līdz 1998. gadam. Realizēja ekonomiskās reformas Ungārijā, ieviešot fiskālās taupības režīmu. 1989. gadā kā Ungārijas ārlietu ministrs komunistu valdībā ietekmēja Dzelzs priekškara krišanu, atverot robežu ar Austriju un ļaujot to šķērsot VDR iedzīvotājiem. Dzimis Budapeštā strādnieku ģimenē. Mācījies Rostovas pie Donas finanšu-ekonomikas institūtā Padomju Savienībā. 1956. gada Ungārijas revolūcijas laikā darbojās komunistiskajās vienībās, kas apspieda sacelšanos. No 1959. gada darbojās Ungārijas Ārlietu ministrijā. Sešdesmitajos gados - diplomāts Bulgārijā un Dienvidslāvijā. 1970. gadā pabeidza Ungārijas Sociālistiskā Strādnieku partijas politisko akadēmiju. No 1983. gada - partijas CK ārlietu nodaļas vadītajs. No 1985. gada - Ārlietu ministrijas valsts sekretārs. 1989. gadā kļuva par ārlietu ministru pēdējā Ungārijas komunistiskajā valdībā, ko vadīja Miklošs Nēmets. 1990. gadā tika ievēlēts parlamentā. 1990. gadā sāka vadīt reformēto komunistu partiju. 1994. gadā uzvarēja parlamenta vēlēšanās (ar 33 % balsu) un kļuva par premjerministru. Ieviešot taupības režīmu, valdības popularitāte samazinājās un 1998. gada vēlēšanās uzvarēja partija Fidesz Viktora Orbāna vadībā. Vikikrātuvē par šo tēmu ir pieejami multivides faili. Skatīt: Ģula Horns. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)