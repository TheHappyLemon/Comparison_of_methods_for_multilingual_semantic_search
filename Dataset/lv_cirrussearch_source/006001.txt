Konstantīns Korņejevs (krievu: Константи́н Никола́евич Корне́ев; dzimis 1984. gada 5. jūnijā) ir krievu hokejists, aizsargs, Krievijas izlases dalībnieks. Pašlaik (2016) Korņejevs spēlē Kontinentālās hokeja līgas klubā Ufas "Salavat Julajev". Savas spēlētāja gaita Korņejevs uzsāka Maskavas "Krilia Sovetov" rindās, tās sastāvā 2001. gadā arī debitējot Krievijas Superlīgā. 2002. gada NHL draftā Korņejevu izvēlējās Monreālas "Canadiens" vienība, bet uz Ziemeļameriku viņš tā arī nedevās. 2003. gadā Konstantīns pievienojās Kazaņas "Ak Bars" rindām, 2005.—06. sezonā kļūstot par Krievijas čempionu hokejā. Pēc sezonas beigām Korņejevs pārcēlās uz Maskavas "CSKA" vienību. Sākot ar 2008.—09. sezonu komanda uzsāka spēlēt jaunizveidotajā Kontinentālajā hokeja līgā. Novembrī viņš tika atzīts par mēneša labāko aizsargu, bet 2009. gada sākumā viņš spēlēja arī pirmajā līgas Zvaigžņu spēlē. Arī nākamajā sezonā viņš tika atzīts par mēneša labāko aizsargu (šoreiz — septembrī), kā arī piedalījās līgas 2010. gada līgas Zvaigžņu spēlē. 2010.—11. gada sezonas ievadā Korņejevs tika aizmainīts uz Kazaņas "Ak Bars" vienību. Tās sastāvā aizvadīja nākamās sešas sezonas. No 2014. līdz 2016. gadam Korņejevs pildīja "Ak Bars" kapteiņa Aleksandra Svitova palīga funkcijas. 2016. gada maijā noslēdza divu gadu līgumu ar Ufas "Salavat Julajev". Krievijas izlases sastāvā spēlējis 2007., 2008., 2009. un 2010. gada Pasaules čempionātos, 2008. un 2009. gadā kļūstot par Pasaules čempionu, kā arī 2010. gada olimpisko spēļu turnīrā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)