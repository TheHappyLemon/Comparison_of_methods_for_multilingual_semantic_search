Martins Erats (čehu: Martin Erat; 1981. gada 29. augustā) ir bijušais čehu hokejists, labās malas uzbrucējs, Čehijas hokeja izlases dalībnieks. Karjeras laikā aizvadījis 13 sezonas un 881 spēles Nacionālajā hokeja līgā, 11 sezonas aizvadot Našvilas "Predators" sastāvā. Čehijas hokeja izlases rindās izcīnījis 2006. gada olimpisko spēļu bronzas medaļas, kā arī divas pasaules čempionātu medaļas. Profesionāļa karjeru Erats uzsāka 1998.—99. gada sezonā, kad aizvadīja piecas spēles Čehijas Ekstralīgas komandā HK Zlīna. Jau nākamajā sezonā, pēc tam, kad viņu NHL draftā izvēlējās Našvilas "Predators", uzbrucējs devās uz Ziemeļameriku, kur no 1999. līdz 2001. gadam spēlēja Rietumu hokeja līgā. 2001.—02. gada sezonu uzbrucējs jau pilnībā aizvadīja NHL, "Predators" rindās atzīmējoties ar 33 punktiem. "Predators" rindās uzbrucējs spēlēja līdz pat 2013. gada aprīlim, kad tika aizmainīts uz Vašingtonas "Capitals". Lielu daļu 2006.—07. gada sezonas uzbrucējs spēlēja "Predators" pirmajā maiņā kopā ar Polu Kariju un Deividu Legvandu. 2011.—12. gada sezonā ar 58 punktiem Erats bija "Predators" rezultatīvākais spēlētājs. Lai arī uzbrucējs "Capitals" rindās bija nonācis pēc tam, kad pats bija pieprasījis tikt aizmainīts, arī Vašingtonas sastāvā Erats pieprasīja maiņu un 2014. gada martā nonāca Fīniksas "Coyotes" rindās. Pēc 2014.—15. gada sezonas beigām Erats atgriezās Eiropā. Kopumā 13 NHL aizvadītajās sezonās viņš devās laukumā 881 spēlē, gūstot 545 punktus. 2015.—16. gada sezonu Erats aizvadīja Kontinentālās hokeja līgas vienībā Omskas "Avangard", taču tad pievienojās Čehijas Ekstralīgas klubam Brno "Kometa". "Kometa" rindās kļuva par 2017. un 2018. gada Čehijas čempionu. Pēc 2018.—19. gada sezonas noslēdza karjeru. Čehijas hokeja izlases rindās izcīnījis bronzas medaļu 20106. gada olimpiskajās spēlēs, kā arī izcīnījis divas pasaules čempionātu medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)