Apvienotā somaiņu infraklase (Metatheria) ir viena no zīdītāju klases (Mammalia) infraklasēm, kas pieder dzemdētājzīdītāju apakšklasei (Theria). Tā apvieno 4 aizvēsturisko somaiņu kārtas un 1 mūsdienu somaiņu infraklasi (Marsupialia). Vistuvākie somaiņu radinieki ir placentāļi (Eutheria), ar kuriem kopā tie veido dzemdētājzīdītāju apakšklasi. Zinātniskais nosaukums Metatheria radies no grieķu valodas, un vārds meta-theria nozīmē citāds-zvērs. Salīdzinoši placentāļu zinātniskais nosaukums Eutheria nozīmē īstais-zvērs. Evolūcijas gaitā somaiņiem izveidojās samērā primitīva placenta, kas atgādina olas dzeltenumu un, embrijam attīstoties, uzsūcas tāpat kā olas dzeltenums, attīstoties putnam. Somaiņu placenta nespēj ilgstoši pasargāt embriju no mātes imūnsistēmas, tādēļ mazuļi piedzimst dīgļa formā, ļoti mazi un neattīstīti. Tiem ir attīstītas nelielas priekškājas, ar kurām pieķeroties pie mātes matojuma, tie aizrāpo līdz mātes somai un pieķeras pie viena no piena dziedzeriem. Paiet vairāk mēneši līdz somas drošajā vidē embrijam līdzīgais mazulis attīstītās par "tradicionālu mazuli". Pirmie somaiņi radās krīta perioda sākumā ziemeļu puslodē, iespējams, ka Āzija ir visu somaiņu dzimtene. Senākās ģintis ir Sinodelphys, Deltatheridium un Asiatherium. Vissenākā zināmā fosilā somaiņu suga ir krīta perioda aizvēsturiskais Ķīnas oposums (Sinodelphys szalayi), kura fosilijas tika atrastas Ķīnā un kurš dzīvoja pirms 125 miljoniem gadu. Dažas aizvēsturiskās sugas izdzīvoja līdz neogēnam, un tad izmira. Tādas ir aizvēsturiskās Borhyaena un Herpetotherium ģintis. Līdz mūsdienām izdzīvoja tikai somaiņi (Marsupialia), kas no pārējiem somaiņiem atdalījās krīta perioda beigās. Apvienotā somaiņu infraklase (Metatheria) kārta †Krīta perioda oposumi (Alphadontia) kārta †Krīta perioda somaiņi (Deltatheroida) kārta †Āzijas oposumi (Asiadelphia) kārta †Patagonijas plēsīgie somaiņi (Sparassodonta) augstākā kārta Somaiņi (Marsupialia) virskārta Amerikas somaiņi (Ameridelphia) kārta Oposumi (Didelphimorphia) kārta Mazpauguraiņi (Paucituberculata) virskārta Austrālijas somaiņi (Australidelphia) kārta Mikrobioteriji (Microbiotheria) kārta Somainie kurmji (Notoryctemorphia) kārta Plēsīgie somaiņi (Dasyuromorphia) kārta Bandikutveidīgie (Peramelemorphia) kārta Diprotodonti (Diprotodontia) Metatheria Nowak, Ronald M. (1999). Walker's Book Of Mammals, Sixth Edition. Baltimore and London: Johns Hopkins University Press. p. 5. ISBN 0-8018-5789-9 «Metatheria». Arhivēts no oriģināla, laiks: 2011. gada 29. jūnijā. Skatīts: 2011. gada 1. janvārī. An Early Cretaceous Tribosphenic Mammal and Metatherian Evolution Cranial Anatomy of the Earliest Marsupials and the Origin of Opossums