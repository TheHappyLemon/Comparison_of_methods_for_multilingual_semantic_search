Ēģiptes tirgus (turku: Mısır Çarşısı) Stambulā, Turcijā, ir viens no lielākajiem tirgiem pilsētā. Atrodas Eminēnī kvartālā Fatihas rajonā un ir otrais pazīstamākais apjumtais iepirkšanās komplekss pilsētā pēc Slēgtā tirgus. Ir vairāki dokumenti, kas liek spriest, ka tirgus nosaukums vispirms bija “Jaunais tirgus” vai “Sultānes Mātes tirgus” un tikai XVIII gadsimtā tas ieguvis savu pašreizējo nosaukumu "Ēģiptes tirgus", jo tirgus ticis uzbūvēts par ieņēmumiem no osmaņu Ēģiptes vilājeta. Vārdam mısır turku valodā ir divkārša nozīme: “Ēģipte” un “kukurūza”. Tāpēc dažreiz nosaukums tiek nepareizi tulkots kā “Kukurūzas tirgus”. Tirgus bija (un joprojām ir) garšvielu tirdzniecības centrs Stambulā, lai gan pēdējos gados citu preču veikali pakāpeniski izspiež garšvielu pārdevējus. Pateicoties šai specializācijai, to dēvē arī par "Garšvielu tirgu", un pastāv arī versija, ka par Ēģiptes tirgu tas iesaukts tādēļ, ka vairums garšvielu tolaik tika piegādātas no Indijas caur Ēģipti. Pati ēka ir Jaunās mošejas kompleksa sastāvdaļa. Ieņēmumi, kas tika gūti no veikalu īres tirgus iekšienē, tika izmantoti mošejas uzturēšanai. Tirgus ēkai ir seši ieejas vārti un "L" burta forma. Daudzie kompleksa nelielie kupoli klāti ar svinu. Būvi, kura kopā ar mošeju sākotnēji tika plānota jau XVI gadsimta beigās jau kopš Bizantijas laika esošā tirgus vietā, projektēja albāņu arhitekts Kodža Kasims Aga, bet būvdarbi sākās arhitekta Mustafas Agas uzraudzībā 1660. gada pēdējos mēnešos pēc 1660. gada Stambulas lielā ugunsgrēka, kas sākās 1660. gada 24. jūlijā un ilga nedaudz vairāk nekā divas dienas, iznīcinot daudzas pilsētas apkaimes. Pēc ugunsgrēka pilsētā tika sākti nozīmīgi atjaunošanas un attīstīšanas centieni, ieskaitot Jaunās mošejas celtniecības darbu atsākšanu 1660. gadā (bija apturēti kopš no 1603. gada, mošejas celtniecība galu galā tika pabeigta ap 1665. gadu). Celtniecību bija pasūtījusi sultāne Turhana Hatidže, kas bija sultāne-māte sultānam Mehmedam IV. Tirgus ēka ievērojami cieta 1691. un 1940. gada ugunsgrēkos. 1940.—1943. gados notika atjaunošanas darbi, kuros tika zaudētas daudzas kādreizējās detaļas. To laikā tika izbūvēts ceļš, kas fiziski atdalīja tirgu no mošejas kompleksa. Tirgū pavisam ir izvietoti 85 veikali, kas pārdod garšvielas, turku delikateses un saldumus, ārstniecības augus, stādus, rotas, suvenīrus, kā arī žāvētus augļus un riekstus. Tirgus ēka Tirgus interjers Garšvielas pārdošanā Žāvētu augļu pārdošana Tirgus iekšpusē Maisījums augļu tējai Saldumi tirgū John Freely: The Companion Guide to Istanbul (2000) Baer, Marc David (May 2004). "The Great Fire of 1660 and the Islamization of Christian and Jewish Space in Istanbul". International Journal of Middle East Studies 36: 159–181. doi:10.1017/S002074380436201X. JSTOR 3880030. Walkingistanbul.com: Fountain of Sultana Turhan Hatice Freely, John (2000). Blue Guide Istanbul. W. W. Norton & Company. ISBN 978-0-393-32014-5. Vikikrātuvē par šo tēmu ir pieejami multivides faili. Skatīt: Ēģiptes tirgus. Garšvielu pirkšana Stambulas Ēģiptes bazārā - ilustrēts raksts angļu valodā Ēģiptes garšvielu tirgus Points from Turkey aprakstā