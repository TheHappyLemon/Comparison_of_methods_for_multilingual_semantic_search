Viktorija Karla (vācu: Victoria Carl; dzimusi 1995. gada 31. jūlijā Cellā-Mēlisā) ir Vācijas distanču slēpotāja, 2022. gada ziemas olimpisko spēļu čempione komandu sprintā un sudraba medaļas ieguvēja stafetē. Piedalījusies 2012. gada ziemas jaunatnes olimpiskajās spēlēs Insbrukā un izcīnīja zelta medaļu biatlona un distanču slēpošanas jauktajā stafetē. Pasaules kausā debitēja 2012. gada 29. decembrī Oberhofā Tour de Ski sacensību prologā. Guvusi panākumus pasaules čempionātos junioriem, izcīnot 3 zelta, 2 sudraba un 2 bronzas medaļas. Pasaules čempionātā pirmo reizi piedalījās 2015. gadā Fālunā 19 gadu vecumā. Skiatlonā un 30 km diatancē klasiskajā stilā ieņēma 29. vietu, startēja arī sprintā (38. vieta) un 4x5 km stafetē (6. vieta). 2016. gada Pasaules U-23 čempionātā izcīnīja zelta medaļu 10 km diatancē brīvajā stilā, bet tāda paša garuma klasiskā stila diatancē ieguva sudrabu. Savās pirmajās ziemas olimpiskajās spēlēs 2018. gadā Phjoinčhanā ieņēma 19. vietu 10 km diatncē brīvajā stilā, 20. vietu skiatlonā un 25. vietu 30 km distancē. Piedalījās arī stafetē, kurā Vācijas komanda finišēja 6. vietā. Uzrādījusi atzīstamus rezultātus 2019. gada Pasaules čempionātā Zēfeldē, lai gan medaļu nav izdevies izcīnīt. Sprintā iekļuva sacensību finālā, ieņemot 5. vietu, 30 km diatancē brīvajā stilā bija 9. vietā. Startēja arī stafetē un komandu sprintā, ieņemot attiecīgi 4. un 6. vietu. 2022. gada ziemas olimpiskajās spēlēs Pekinā izcīnīja zelta medaļu komandu sprintā, startējot kopā ar Katarīnu Hennigu, kā arī sudrabu Vācijas komandas sastāvā stafetē. Individuāli labāko rezultātu sasniedza sprintā, ieņemot 10. vietu, startēja arī 30 km distancē brīvajā stilā, finišējot 12. vietā. 2023. gada Pasaules čempionātā ieguva sudraba medaļu stafetē. 2023. gada 17. decembrī Tronheimā 10 km distancē klasiskajā stilā ar intervāla startu izcīnīja pirmo uzvaru karjerā Pasaules kausa posmā. «Carl claims maiden World Cup win – 11 years after her debut». fis-ski.com (angļu). 2023. gada 17. decembris. Skatīts: 2023. gada 18. decembrī. Vikikrātuvē par šo tēmu ir pieejami multivides faili. Skatīt: Viktorija Karla. Olympedia profils (angliski) FIS profils (distanču slēpošana) (angliski)