Teodora Elizabete Gerarda (Ankija) van Grinsvena (nīderlandiešu: Theodora Elisabeth Gerarda ("Anky") van Grunsven; dzimusi 1968. gada 2. janvārī) ir nīderlandiešu jātniece, startē iejādē. Piedalījusies septiņās Olimpiskajās spēlēs (1988, 1992, 1996, 2000, 2004, 2008, 2012). Kopumā izcīnījusi trīs zelta, piecas sudraba un vienu bronzas medaļu. 1988. gadā Seulā viņa ieņēma 36. vietu individuālajās sacensībās. 1992. gadā Barselonā izcīnīja 4. vietu individuālajās sacensībās, kā arī kļuva par sudraba medaļas laureāti komandu iejādē. 1996. gadā Atlantā abās disciplīnās izcīnīja sudraba medaļu. 2000. gadā Sidnejā A. van Grinsvena bija Nīderlandes karognesēja atklāšanas ceremonijā. Sacensībās viņa atkārtoja iepriekšējo divu Olimpisko spēļu panākumus komandu sacensībās, kā arī pirmoreiz karjerā kļuva par olimpisko čempioni individuālajās sacensībās, startēja ar zirgu Bonfire. 2004. gadā Atēnās atkārtoti kļuva par čempioni individuālajā iejādē, šoreiz ar zirgu Salinero, taču komandu sacensībās Nīderlandes komanda ieņēma 4. vietu. Atēnu Olimpisko spēļu laikā viņa bija stāvoklī. 2008. gadā Pekinā A. van Grinsvena izcīnīja zeltu individuālajās sacensībās un sudrabu komandu sacensībās. 2012. gadā Londonā viņa izcīnīja bronzu komandu sacensībās. Ar panākumiem startējusi arī Pasaules un Eiropas čempionātos. 1994. gadā tika atzīta par Nīderlandes labāko sportisti. «Anky van Grunsven». BBC. Skatīts: 2012. gada 18. maijā. «ESPN profils». Espn.go.com. Arhivēts no oriģināla, laiks: 2012. gada 30. jūnijā. Skatīts: 2012. gada 23. jūlijā. Vikikrātuvē par šo tēmu ir pieejami multivides faili. Skatīt: Ankija van Grinsvena. Oficiālā tīmekļa vietne Olympedia profils (angliski) The Sport.org profils (angliski) Munzüger Sport profils (vāciski) FEI profils (angliski)