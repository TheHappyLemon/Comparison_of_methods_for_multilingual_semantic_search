Daugavpils Marka Rotko mākslas centrs (DMRAC) ir multifunkcionāla Daugavpils pašvaldības kultūras, mākslas un izglītības iestāde, kurā glabājas vairāki Marka Rotko gleznu oriģināli. Tā iekārtota Daugavpils cietokšņa arsenāla ēkā Mihaila ielā 3. Daugavpils Marka Rotko mākslas centrā atrodas Rotko telpa ar oriģināliem darbiem, kolekcija ar muzeju kvalitātes reprodukcijām, multimediju ekspozīcija par mākslinieka biogrāfiju un mākslas aktivitātēm. DMRAC piedāvā arī mākslinieku rezidences, video telpu, arhīvu/bibliotēku, konferenču, semināru tikšanās telpas, restorānu. Līdz 1993. gadam bijušajā cietokšņa artilērijas arsenāla ēkā atradās kara skolas kazarmas. Pēc kara skolas slēgšanas ēka netika izmantota vairākus gadus, laiku pa laikam arsenāla ēkas telpās pirmajā stāvā notika mākslas un foto izstādes. Daugavpils Marka Rotko mākslas centra (DRMC) izveides projekta attīstība sākās ar ideju 2002 gadā, kad tika uzsākta M. Rotko simtgadu svinību organizēšana. 2007. gada sākumā Daugavpils dome apstiprināja Marka Rotko mākslas centra izveides koncepciju arsenāla ēkā. 2008. gadā SIA "ARHIS" izstrādāja tā tehnisko projektu. No 2011. gada maija līdz 2012. gada decembrim notika būvdarbi, pamatīgi rekonstruējot vēsturisko ēku un laukumu. Marka Rotko mākslas centra ēkas restaurācija izmaksāja apmēram četru miljonus latu (vairāk nekā 5,7 miljonus eiro), no tiem 85% ieguldīja trīs dažādi Eiropas fondi, 12% — Daugavpils pilsēta, 3% — Latvijas valsts. Rotko mākslas centra kolekcijas pamatā sākotnēji bija Daugavpils starptautisko mākslas plenēru „Marks Rotko” (2005—2012) laikā tapušie glezniecības darbi. Pēc plenēra noteikumiem, katrs dalībnieks dāvināja vismaz vienu savu mākslas darbu topošā mākslas centra krājumam (228 mākslas darbi dažādās tehnikās, 112 mākslinieki no 25 valstīm). Plenēru darbiem pievienojās arī individuālie dāvinājumi no Latvijā un pasaulē atzītiem māksliniekiem (I. Krolle, M. Kluša, S. Geršovs, A. Gals, B. Holsteins u.c.). 2013. gadā centrā viesojās ap 91 000, bet 2014. gadā — gandrīz 116 000 cilvēku. DRM centrā ietilpst Rotko oriģinālu zāle, Rotko klusuma telpa "Klusums ir tik precīzs" (Silence is so accurate), video zāle, Rotko darbu reprodukciju un digitālā ekspozīcija. Mākslas centra laikmetīgās mākslas sektorā tiek iekārtotas dažādas izstādes. Marka Rotko simtgades svinību 2003. gadā ietvaros Daugavpils pilsētai tika uzdāvināta viņa gleznu reprodukciju kolekcija, kurā ietilpa četrdesmit viena Marka Rotko gleznu muzeja kvalitātes kopija. Kopš 2013. gada mākslas centrā eksponēti seši mākslinieka darbu oriģināli, ko centram deponējuši viņa bērni Keita Rotko-Praizela (Kate Rothko Prizel) un Kristofers Rotko (Christopher Rothko): „Ifigenijas upurēšana”, „Māte un bērns”, „Augstais priesteris”, „Bez nosaukuma”, „Nr. 10 (brūns, melns, sjēna uz tumšā vīna)” un „Nr. 7 (oranžais un šokolāde)”. Plānots, ka 2016. gadā uz Latviju atceļos jauni Marka Rotko oriģināldarbi, kas nomainīs esošo mākslinieka gleznu izstādi. Rīt durvis ver Marka Rotko mākslas centrs Vita Krauja Latvijas Avīze, 2013. gada 23. aprīlī Kolekcija Arhivēts 2015. gada 17. novembrī, Wayback Machine vietnē. DRMC mājas lapa Marka Rotko mākslas centrs — viens no apmeklētākajiem tūrisma objektiem Daugavpilī Zane Kārkla, 2015. gada 13. maijā Vikikrātuvē par šo tēmu ir pieejami multivides faili. Skatīt: Daugavpils Marka Rotko mākslas centrs. Daugavpils Marka Rotko mākslas centrs Koordinātas: 55°52′58″N 26°30′07″E﻿ / ﻿55.88278°N 26.50194°E﻿ / 55.88278; 26.50194