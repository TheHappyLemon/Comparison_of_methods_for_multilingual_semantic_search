"Der Hölle Rache kocht in meinem Herzen" ("Elles atriebība deg manā sirdī"), nereti saīsināta kā "Der Hölle Rache", ir ārija, ko izpilda Nakts karalienes tēls no Mocarta operas "Burvju flauta" (Die Zauberflöte). Ārijā attēlota dusmu lēkme, kurā nakts karaliene ieliek nazi savas meitas Paminas rokās un mudina viņu nogalināt karalienes nīsto tēlu Sarastro, draudot, ka citādi viņa atteiksies no Paminas un viņu nolādēs. Šī neaizmirstamā, ātrā un grandiozā ārija "Der Hölle Rache" ir viena no slavenākajiem operu ārijām. Burvju flautas libreta autors ir Emanuels Šikanēders, kurš arī vadīja pirmizrādes teātra trupu, un izveidoja Papageno tēlu operā. Der Hölle Rache kocht in meinem Herzen, Tod und Verzweiflung flammet um mich her! Fühlt nicht durch dich Sarastro Todesschmerzen, So bist du meine Tochter nimmermehr: Verstossen sei auf ewig, Verlassen sei auf ewig, Zertrümmert sei'n auf ewig Alle Bande der Natur. Wenn nicht durch dich Sarastro wird erblassen! Hört, Rachegötter, hört der Mutter Schwur! Ārija ir rakstīta re minorā, un tās instrumentālo daļu spēlē flautu pāris, oboju pāris, fagotu pāris, ragu pāris un tauru pāris, kā arī timpāni un stīgu instrumenti. Šīs ārijas instrumentālais sastāvs ir lielāks nekā otras Nakts karalienes ārijas "O zittre nicht" sastāvs, un tajā ietilpst visi izmantotie instrumenti operā, izņemot klarnetes un trombonus. Šī ārija ir pazīstama kā tehniski ļoti sarežģīta. Lai to izpildītu, dziedātājas balss diapazonam jāaptver divas oktāvas, sākot no F4 līdz F6. Pirmā dziedātāja, kas uz skatuves izpildīja šo āriju, bija Mocarta svaine Jozefa Vēbere 32 gadu vecumā. Vēberei bija ievērojamas balss dotības un plašs balss diapazons, un, iespējams, Mocarts, zinot Vēberes labās vokālās spējas, uzrakstīja abas Nakts karalienes ārijas, lai tās parādītu. Mūsdienās ļoti daudz ievērojamu soprānu ir izpildījuši vai ierakstījuši āriju. Ārija bija arī slavenās nekompetentās dziedātājas Florenses Fosteres Dženkinsas iecienīta. Ārijas ieraksts ir iekļauts Zemes mūzikas kolekcijā uz kosmosa kuģiem Voyager 1 un Voyager 2. "Der Hölle Rache kocht in meinem Herzen", NMA Golden Record — Music From Earth, Jet Propulsion Laboratory