Bofors L60 ir 40 mm automātiskais zenītartilērijas lielgabals, kuru 1930. gados konstruējusi Zviedrijas firma Bofors. Lielgabals plaši izmantots gan kā sauszemes lielgabals, gan kā jūras lielgabals. Lielgabals bijis, kā arī pašlaik atrodas daudzu valstu bruņojumā. Pēc Zviedrijas Jūras spēku pasūtījuma, 1928. gadā pie 40 mm automātiskā zenītartilērijas lielgabala izstrādes ķērās firma Bofors. Jūrnieki nebija apmierināti ar agrāk iepirkto angļu zenītartilērijas lielgabalu Vickers QF Mark II tehniskajiem rādītājiem. Viņi vēlējās lielgabalu, kurš būtu uzticamāks un ar lielāku šaušanas attālumu. Pirmie lielgabala prototipi, kas tika nodoti pārbaudei 1929. gadā, sevi neattaisnoja. Tikai 1932. gadā izgatavotie lielgabali atbilda nepieciešamajām prasībām un tika piedāvāti pasūtītājiem. Sakarā ar to, ka Zviedrijas flote izmantoja mazāka kalibra zenītartilērijas lielgabalus, par pirmo L60 pasūtītāju kļuva Nīderlandes Jūras spēki, kuri novietoja 5 pāru lielgabalus uz vieglā kreisera "De Roiter" (De Ruyter). Vēlāk Nīderlandes Jūras spēki iepirka vēl vairākus šī tipa lielgabalus, kurus tāpat novietoja uz kuģiem, turklāt Nīderlandes firma "Hazemeijer" (Hazemeyer) izgatavoja speciālu lielgabalus stabilizējošu lafeti. 1930. gadu beigās šis bija vispilnīgākais tuvas darbības zenītartilērijas lielgabals. 1935. gadā sākās L60 sauszemes versijas ražošana. Pirmā šo lielgabalu pasūtīja Beļģija, vēlāk lielgabali tika piegādāti arī Polijai, Norvēģijai, Somijai, Latvijai, kā arī zviedru armijai. Lai gan vēlāk L60 tika nomainīts ar uzlabotu modeli L70, L60 lielgabals bija viens no izplatītākajiem zenītartilērijas lielgabaliem līdz pat 1980. gadiem. Bofors L60 lielgabals vēl joprojām tiek izmantots lidmašīnās Lockheed AC-130 šaušanai pa sauszemes mērķiem.