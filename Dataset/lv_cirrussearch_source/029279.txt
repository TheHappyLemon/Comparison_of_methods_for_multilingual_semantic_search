Ziemeļu Marianas Salas (oficiālais nosaukums Ziemeļu Marianu Salu Sadraudzība — angļu: Commonwealth of the Northern Mariana Islands (CNMI), čamorru: Sankattan Siha Na Islas Mariånas, karolīniešu: Commonwealth Téél Falúw kka Efáng llól Marianas) ir ar ASV sadraudzības statusā esoša valsts Klusā okeāna rietumu daļā, Mikronēzijā. Ziemeļu Marianas Salas sastāv no 15 lielākām salām Marianas salu arhipelāgā, taču praktiski visi iedzīvotāji dzīvo trijās no tām — Saipanā, Rotā un Tinianā. Ziemeļu Marianas Salas kopā ar dienvidos esošo Guamu veido Marianas salu arhipelāgu. Dienvidu daļā esošās salas sastāv no kaļķakmens, ap tām ir koraļļu rifi. Ziemeļu daļā esošās salas ir vulkāniskas izcelsmes. Anatanā, Paganā un Agrihanā atrodas aktīvi vulkāni. Augstākais punkts Ziemeļu Marianās ir vulkāns Agrihanas salā — 965 m vjl. Aptuveni piektā daļa salu augsnes ir lauksaimnieciski apstrādājama, vēl aptuveni desmitā daļa — izmantojama ganībām. Galvenais dabas resurss ir zivis, notiek zivju resursu noplicināšana. Salās atrodas arī nesakārtotas atkritumu izgāztuves, kuras nepieciešams savest kārtībā. Saipanā atkritumu dēļ ir piesārņots gruntsūdens. Salās ir tropisks jūras klimats, gada gaitā temperatūra mainās maz. No decembra līdz jūnijam ilgst sausā sezona, lietus sezona ilgst no jūlija līdz oktobrim. Ginesa pasaules rekordu grāmata min, ka Saipana ir planētas vieta ar vismazāk mainīgo temperatūru. Anatahana ir maza, ap 9 km gara un 3 km plata saliņa, kas sastāv no vulkāna virsotnes. 2003. gada 10. maijā, 5:00 no rīta sākās pēkšņs šī vulkāna izvirdums. Kopš šī laika izvirdums turpinās, brīžiem notiek eksplozijas un brīžiem ir īsi miera periodi. 2005. gada 6. aprīlī šī vulkāna izvirdumā radās liels pelnu mākonis, kas slīdēja pār Saipanu un Tinianu. Brīžiem vulkāna radītais mākonis liek mainīt avioreisu maršrutus. Vulkānu izvirdumu draudu dēļ lielākā daļa Ziemeļu salu iedzīvotāju ir evakuēti, tikai seši cilvēki dzīvo Alamaganā. Virzienā no ziemeļiem uz dienvidiem Ziemeļu Marianas sastāv no šādām salām (šeit nav uzskaitītas sīkākās saliņas): Salas iedalās četrās municipalitātēs: 1 līdz 10. salas apvienotas Ziemeļu salu municipalitātē (Northern Islands Municipality). 11. līdz 14. salas tiek dēvētas par Dienvidu salām. Saipana, Tiniana un Rota veido katra savu municipalitāti. Neapdzīvotā Agigvana ir daļa no Tinianas municipalitātes. Ziemeļu salas vulkānu izvirdumu draudu dēļ ir evakuētas un Ziemeļu salu municipalitāte ir izvietota "trimdā" uz Saipanas. Vienīgās pastāvīgi apdzīvotās salas ir Saipana, Tiniana un Rota — visās trīs salās ir ostas. Salās ir vairāk kā 350 km gari asfaltēti ceļi, trīs lidostas ar asfaltētiem skrejceļiem (vienai 3 000 m garš skrejceļš, divām — 2 000 m), trīs — ar neasfaltētiem skrejceļiem, viens helikopteru nosēšanās laukums. Vikikrātuvē par šo tēmu ir pieejami multivides faili. Skatīt: Ziemeļu Marianas Salas. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)