Boriss Frumins (dzimis 1947. gada 24. oktobrī Rīgā) ir Latvijas kinorežisors, scenārists un kino pedagogs. Boriss Frumins dzimis 1947. gada 24. oktobrī Rīgā Kinohronikas redaktora Moiseja (Mihaila) Frumina ģimenē. Kino jomā sācis strādāt 1967. gadā kā operatora asistents Rīgas Kinostudijā. No 1972. gada studējis Viskrievijas Valsts kinematogrāfijas institūtā pie Sergeja Gerasimova, vēlāk sācis strādāt studijā Ļenfiļm. Šeit 1975. gadā viņš uzņēma savu pirmo režisēto filmu "Skolas direktora dienasgrāmata" (Дневник директора школы), savukārt gadu vēlāk uzņēma filmu "Ģimenes melodrāma" Rīgas Kinostudijā. 1978. gadā režisēja un sarakstīja scenāriju filmai "Jaunības kļūdas", kas tika aizliegta PSRS. Pēc aizlieguma emigrējis uz ASV. Filmu "Jaunības kļūdas" pilnībā pabeidzis 1989. gadā, kad tā piedzīvoja pirmizrādi un tika izrādīta Kannu kinofestivāla programmā “Īpašais skatiens” (Un Certain Regard). 2014. gada rudenī Jaunā Rīgas teātra Lielajā zālē iestudēja Aleksandra Vampilova lugu "Provinces anekdotes". Vairāk nekā 30 gadus strādājis par pedagogu Ņujorkas Universitātes Tiša Mākslas skolā, kur bijis profesors un lasījis lekcijas par kinorežiju un montāžu. No 2006. līdz 2008. gadam vadīja Baltijas Mediju skolu (BMF) Tallinā. No 2013. gada vada meistardarbnīcas Latvijas Kultūras akadēmijas Audiovizuālās mākslas apakšprogrammas studentiem. Skolas direktora dienasgrāmata (Дневник директора школы) (1975) Ģimenes melodrāma (1976), režisors Jaunības kļūdas (Ошибки юности) (1978), režisors un scenārists Black and White (1992) Viva Castro! (1994) Nelegal (2006) Street Days (2010) Blind Dates (2013) Dvēseļu putenis (2019), scenārists Adamaite, Undīne. "Boriss Frumins: Māksla – tā ir analītika". Diena. Jānis Lācis. ««Dvēseļu puteņa» scenāriju Boriss Frumins radījis, nelasot grāmatu. Intervija ar filmas veidotāju» (latviešu). Latvijas Sabiedriskais medijs. Skatīts: 2019-12-06. «"Lielais Kristaps" izziņo 2019. gada programmu un starptautisko žūriju». Nacionālais Kino centrs (latviešu). 2019-10-29. Skatīts: 2019-12-06. IMDb profils (angliski) AllMovie profils (angliski) filmas.lv profils (latviski)