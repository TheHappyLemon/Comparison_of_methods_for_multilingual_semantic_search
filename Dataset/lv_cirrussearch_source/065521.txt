Ilka Štuheca (slovēņu: Ilka Štuhec; dzimusi 1990. gada 26. oktobrī Sloveņgradecā) ir slovēņu kalnu slēpotāja, divkārtēja pasaules čempione nobraucienā. 2007. gada Pasaules čempionātā junioriem izcīnīja divas zelta medaļas — slalomā un kombinācijā. Nākamā gada Pasaules čempionātā junioriem Formigalā ieguva zeltu nobraucienā. Pasaules kausa sacensībās debitēja 2007. gada 17. martā slalomā Lencerheidē, bet nefinišēja. Pasaules čempionātā pirmo reizi piedalījās 2013. gadā Šladmingā. Supergigantā sasniedza augsto sesto vietu. 2014. gada ziemas olimpiskajās spēlēs Sočos labāko rezultātu sasniedza nobraucienā, ieņemot 10. vietu. Supergigantā ierindojās 13. vietā, bet milzu slalomā bija 31. Startēja arī kombinācijā, bet nefinišēja slaloma braucienā. 2016. gada 2. decembrī Leikluisā, Kanādā, izcīnīja savu pirmo uzvaru Pasaules kausa posmos. 2017. gada Pasaules čempionātā Sanktmoricā kļuva par pasaules čempioni, izcīnot zeltu nobraucienā. 2016.—2017. gada sezonā guva septiņas uzvaras Pasaules kausa posmos un sezonu noslēdza 2. vietā lielajā kopvērtējumā, piekāpjoties tikai Mikeilai Šifrinai. Štuheca izcīnīja divus mazos kristāla globusus par uzvarām nobrauciena un kombinācijas ieskaitēs. Viņa tika atzīta par 2017. gada Slovēnijas gada sportisti. 2017. gada oktobrī guva smagu ceļgala traumu. Viņa bija spiesta izlaist visu sezonu, ieskaitot 2018. gada ziemas olimpiskās spēles Phjončhanā. 2018.—2019. gada sezonā atgriezās ar divām uzvarām Valgardenā — gan nobraucienā, gan supergigantā. 2019. gada Pasaules čempionātā Orē aizstāvēja savu pasaules čempiones titulu nobraucienā. 2022. gada ziemas olimpiskajās spēlēs kopā ar snovbordistu Roku Marguču bija karognesēja atklāšanas ceremonijā. Startēja tikai nobraucienā, kurā ieņēma 22. vietu. «Slovenia’s Ilka Stuhec wins first World Cup event of her career». sportsnet.ca (angļu). 2016. gada 2. decembris. Skatīts: 2023. gada 11. februārī. «Športniki leta Goran Dragić, Ilka Štuhec in košarkarji». rtvslo.si (slovēņu). 2017. gada 12. decembris. Skatīts: 2023. gada 11. februārī. «Ilka Stuhec suffers severe knee injury». fis-ski.com (angļu). 2017. gada 22. oktobris. Skatīts: 2023. gada 11. februārī. «Štuhec with double World Cup victory in Val Gardena». sloveniatimes.com (angļu). 2018. gada 20. decembris. Arhivēts no oriģināla, laiks: 2023. gada 11. februārī. Skatīts: 2023. gada 11. februārī. «Vonn third in final race as Stuhec retains downhill world title». olympics.com (angļu). 2019. gada 10. februāris. Skatīts: 2023. gada 11. februārī. Vikikrātuvē par šo tēmu ir pieejami multivides faili. Skatīt: Ilka Štuheca. Oficiālā tīmekļa vietne Olympedia profils (angliski) Munzüger Sport profils (vāciski) FIS profils (kalnu slēpošana) (angliski)