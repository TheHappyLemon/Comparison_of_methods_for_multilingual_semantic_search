Groupe PSA (saīsināti PSA, līdz 2016. gadam PSA Peugeot Citroën) bija Francijas autobūves pārvaldītājsabiedrība. Tā galvenais birojs atradās Parīzē. Uzņēmums bija dibināts 1976. gadā. 2021. gadā tas apvienojas ar Itālijas un ASV autoražotāju Fiat Chrysler Automobiles jaunā uzņēmumā Stellantis. Uzņēmumu grupā ietilpa autobūvētāji Citroën, Peugeot, Opel, Vauxhall kā arī citi uzņēmumi. Groupe PSA akcijas tika kotētas biržā Euronext Paris, un bija iekļautas indeksā CAC 40. 1973. gada naftas krīzes ietekmē Francijas autoražotājs Citroën piedzīvoja finansiālu triecienu un 1974. gadā bankrotēja. 1974. gada 24. jūnijā paziņots, ka Citroën apvienosies ar Peugeot. 1974. gada decembrī Peugeot S. A. ieguva 38,2 % Citroën kapitāldaļu. 1976. gada 9. aprīlī Peugeot palielināja daļu līdz 89,95 %. Abiem uzņēmumiem izveidots mātes uzņēmums PSA Peugeot Citroën. Līdz 1979. gadam jaunais uzņēmums attīstījās veiksmīgi. 1978. gada beigās PSA par 1 ASV dolāru nopirka Chrysler Europe (zīmoli Talbot un Simca), kuram bija lieli parādi. No 1980. līdz 1985. gadam uzņēmums piedzīvoja zaudējumus. 1986. gadā pārtraukta Talbot un Simca vieglo automašīnu ražošana, šajās rūpnīcās pārejot uz Peugeot modeļu montāžu. Talbot markas komercmašīnas turpināja ražot līdz 1992. gadam. 2012. gada 29. februārī PSA paziņoja par alianses izveidošanu ar General Motors (GM), kas kļuva par PSA otru lielāko akciju turētāju (7 %). 2013. gada beigās General Motors pārdeva sev piederošās PSA akcijas. 2014. gadā Dongfeng Motor, Ķīnas partneris, kurš izgatavoja PSA automašīnas Ķīnā, un Francijas valdība ieguva 13 % PSA kapitāldaļu katrs, samazinot Pežo ģimenes daļu no 25 % līdz 14 %. 2015. gadā grupa atkal sāka pelnīt. 2016. gadā PSA paziņoja, ka plāno atgriezties Ziemeļamerikas tirgū. 10. februārī PSA no Hindustan Motors nopirka zīmolu Hindustan Ambassador, ar tā cerot pārdot savas automašīnas Indijas tirgū. 14. februārī PSA paziņoja, ka norit sarunas par autoražotāju Opel un Vauxhall pirkšanu no General Motors. GM bizness Eiropā kopš 2000. gada cieta lielus zaudējumus. 2017. gada 17. februārī tika paziņots, ka PSA iegādāsies Malaizijas uzņēmumu PROTON Holdings, kam pieder automašīnu zīmoli Proton un Lotus, bet maijā to nopirka Ķīnas uzņēmums Geely. 4. aprīlī uzņēmuma nosaukums tika mainīts no PSA Peugeot Citroën uz Groupe PSA. 2017. gada 6. martā oficiāli tika paziņots, ka Groupe PSA par 1,3 miljardiem eiro pirks General Motors Eiropas struktūrvienību Adam Opel AG ar zīmoliem Opel un Vauxhall; bez tam PSA kopīgi ar Francijas banku BNP Paribas par 900 miljoniem EUR iegādāsies GM Eiropas finanšu pakalpojumu biznesu. Darījums tika pabeigts 1. augustā. 2018. gada 28. janvārī Groupe PSA iegādājās Francijas mikroautomašīnu ražotāja Aixam 56 % kapitāldaļu. 2019. gada 31. oktobrī Groupe PSA paziņoja par nodomu apvienoties ar Itālijas un ASV autobūves uzņēmumu Fiat Chrysler Automobiles. 18. decembrī abi uzņēmumi parakstīja apvienošanās līgumu, paredzot, ka abu uzņēmumu akcionāri jaunajā uzņēmumā iegūs katrs 50 % kapitāldaļu. 2020. gada 15. jūlijā tika paziņots, ka jaunā uzņēmuma nosaukums būs Stellantis. Decembrī darījumu atļāva Eiropas Komisija. 2021. gada 4. janvārī abu uzņēmumu akcionāri apstiprināja apvienošanos. Darījums tika pabeigts 16. janvārī. Par 1,3 miljardiem eiro iegādājas Opel LETA--AFP, 2017. gada 6. marts Fiat Chrysler Automobiles un Groupe PSA vienojas par uzņēmumu apvienošanu LETA, 18.12.2019 Vikikrātuvē par šo tēmu ir pieejami multivides faili. Skatīt: Groupe PSA. Oficiālā vietne