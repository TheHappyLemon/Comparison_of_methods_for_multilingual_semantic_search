Sveins Tafts (angļu: Svein Tuft; dzimis 1977. gada 9. maijā) ir bijušais Kanādas šosejas riteņbraucējs, uzvarējis 2006.—2007. gada UCI Amerikas tūres kopvērtējumā. Tafts ir divkārtējs Kanādas čempions grupas braucienā un vienpadsmitkārtējs čempions individuālajā braucienā. S. Tafts dzimis Lenglijā, Britu Kolumbijā, Kanādā. Viņa vectēvs Arne Tafts pārstāvēja Norvēģiju Olimpiskajās spēlēs distanču slēpošanā. Tafts 15 gadu vecumā pameta skolu, lai ceļotu apkārt kopā ar savu suni. Vairākus nākamos gadus viņš pavadīja, kāpjot kalnos un veicot garus ceļojumus ar velosipēdu, to skaitā 4000 jūdžu ceļojumā uz Aļasku. Pārstāvot Symmetrics riteņbraukšanas komandu, Tafts dzīvoja treilerī pie komandas īpašnieka Kevina Kaningema mājas Lenglijā. Blakus treilerī dzīvoja Tafta komandas biedrs Kristians Meiers. Komandas biedri viņus sauca par treileru parka puišiem, atsaucoties uz līdzību ar populāru kanādiešu televīzijas seriālu Trailer Park Boys. Tafts pirmoreiz sacensībās startēja 1999. gadā Britu Kolumbijas provinces čempionātā. Labs rezultāts viņam ļāva iekļūt Broadmark Capital komandā, kam sekoja īsi periodi Mercury un Prime Alliance komandās. Pirmos lielākos panākumus Tafts guva, pārstāvot Kanādas komandu Symmetrics, kas 2005.—2008. gadā bija augsta līmeņa komanda Ziemeļamerikā. 2004. gadā viņš pirmoreiz kļuva par Kanādas čempionu individuālajā braucienā. Tafts tika iekļauts Kanādas sastāvā 2008. gada Olimpiskajām spēlēm Pekinā grupas un individuālajam braucienam. Ilgstoši turoties pirmajā vietā individuālajā braucienā, gala rezultātā Tafts bija 7. vietā. Viņa augstvērtīgākais rezultāts ir otrā vieta 2008. gada Pasaules čempionātā individuālajā braucienā. Varēzē, Itālijā, notiekošajās sacensībās Tafts pēdējos piecos kilometros piedzīvoja tehnisku neveiksmi, sadurot velosipēda riepu. 2011. gadā Taftam bija jāstartē Pegasus Cycling sastāvā, bet komandai neizdevās piesaistīt plānotos sponsorus. Tafts tika piesaistīts Kanādas Pro-Continental komandai SpiderTech-C10. Tafts uzvarēja Kanādas čempionātā grupas un individuālajā braucienā. Augustā tika paziņots, ka nākamajā sezonā Tafts pievienosies Austrālijas komandai GreenEDGE. Tafts karjeru noslēdza 2019. gadā Rally UHC Cycling komandā. Jane Aubrey. «Tuft heads back to the WorldTour with GreenEdge». Cycling News (Future Publishing Limited), 2011. gada 24. augusts. Skatīts: 2012. gada 1. janvāris. Juliet Macur. «Canadian Rider Makes Unorthodox Climb to Pinnacle». The New York Times, 2009. gada 8. februāris. Skatīts: 2009. gada 8. februāris. Les Clarke. «Pegasus Sports owner pulls plug on team». CyclingNews (Future Publishing Limited), 2010. gada 13. decembris. Skatīts: 2011. gada 1. novembris. Vikikrātuvē par šo tēmu ir pieejami multivides faili. Skatīt: Sveins Tafts. Olympedia profils (angliski) The Sport.org profils (angliski) ProCyclingStats profils (angliski) Cycling Archives profils (angliski) Cycling Quotient profils (angliski) CycleDatabase profils (angliski)