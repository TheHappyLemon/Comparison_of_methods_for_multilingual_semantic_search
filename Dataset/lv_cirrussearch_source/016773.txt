Mihails Ļermontovs (krievu: Михаил Юрьевич Лермонтов; dzimis 1814. gada 15. oktobrī [v.s. 3. oktobrī] Maskavā, miris 1841. gada 27. jūlijā [v.s. 15. jūlijā] Pjatigorskā) bija krievu romantisma rakstnieks. No 1901. līdz 2024. gadam rakstnieka vārdā bija nosaukta iela Rīgā. Ļermontovs dzimis dižciltīgā ģimenē Maskavā. 1817. gadā nomira viņa māte; viņu uzaudzināja vecāmāte lauku īpašumā Penzas tuvumā. No 1830. līdz 1832. gadam Ļermontovs studēja Maskavas Universitātē, pēc tam iestājās karaskolā Pēterburgā, kuru pabeidza 1834. gadā kā kornets, uzsākot dienestu leibgvardes huzāru pulkā. Pēc Aleksandra Puškina nāves pēc divkaujas 1837. gadā Ļermontovs uzrakstīja emocionāli piesātinātu un visai asu dzejoli "Dzejnieka nāve", kas tika uztverts kā uzbrukums pastāvošajam režīmam un izsauca attiecīgu reakciju: Ļermontovs kā praporščiks tika pārcelts uz dienestu Ņižegorodskas dragūnu pulkā Kaukāzā. Tur uz viņu lielu iespaidu atstāja Kaukāza daba un iedzīvotāji. Ļermontovs mira 1841. gada 27. jūlijā divkaujā ar savu dienesta biedru Nikolaju Martinovu. Pusaudža gados tapušajos Ļermontova darbos, piemēram, "Kaukāza gūsteknī" (pārstrādāts Puškina darba sižets) vērojama liela Puškina ietekme, tomēr pakāpeniski Ļermontovs izstrādā pats savu stilu. Ļermontovs spēcīgi ietekmējies arī no angļu romantisma dzejnieka Bairona. Ļermontovs pievērsies gan dzejai, gan prozai, gan dramaturģijai. Dzīves laikā Ļermontovs publicējis tikai vienu, turklāt visai plānu dzejoļu krājumu, gadu pēc viņa nāves tika izdoti vēl trīs stipri cenzēti sējumi. Viņa dzejas tematika ir visai plaša — no patriotiskas līdz panteistiskai. Viens no Ļermontova slavenākajiem darbiem ir dramatiskā poēma "Dēmons" (Демон, pirmoreiz pilnībā izdots pēc autora nāves 1857. gadā). Nozīmīgākais Ļermontova prozas darbs ir romāns "Mūsu laika varonis" (Герой нашего времени, 1840). "Mūsu laika varonis" (Герой нашего времени, 1840) "Maskarāde" (Маскарад, 1836) "Mciri" (Мцыри, 1840) "Dēmons" (Демон, 1842, publ. 1857) "Bela" (Бэла, 1838, publ. martā 1839) Vikikrātuvē par šo tēmu ir pieejami multivides faili. Skatīt: Mihails Ļermontovs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pareizticīgo enciklopēdijas raksts (krieviski) Enciklopēdijas Krugosvet raksts (krieviski)