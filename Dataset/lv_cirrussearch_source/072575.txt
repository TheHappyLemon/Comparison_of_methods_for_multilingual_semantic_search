Raimonds Vaikulis (dzimis 1980. gada 4. februārī Preiļos) ir bijušais latviešu basketbolists, spēlēja uzbrūkošā aizsarga pozīcijā, bija Latvijas basketbola izlases dalībnieks. Karjeras gaitā pārstāvējis gan Latvijas, gan ārzemju (Krievijas, Beļģijas, Ukrainas un Igaunijas) klubus. Bērnību pavadījis un basketbolu sācis spēlēt Līvānos. Pirmā R. Vaikuļa profesionālā komanda bija Rīgas "ASK/Brocēni/LMT", kuru viņš pārstāvēja no 1998. līdz 2001. gadam. 1999. gadā viņš "Brocēnu" sastāvā kļuva par Latvijas čempionu. 2001.—2002. gada sezona bija pirmā, ko R. Vaikulis aizvadīja ārzemju komandā — šajā laikā viņš spēlēja Krievijas otrās spēcīgākās līgas klubā Maskavas apgabala "Dinamo". Nākamajās divās sezonās R. Vaikulis pārstāvēja Krievijas Superlīgas komandu Permas "Ural Great". Turpinājumā viņš spēlēja Beļģijas komandā Monas "Hainaut". 2005. gadā R. Vaikulis atgriezās Latvijā. Divas sezonas viņš aizvadīja BK Ventspils sastāvā, ar kuru pirmajā sezonā viņš kļuva par Latvijas čempionu. 2007.—2008. gada sezonu Vaikulis pavadīja Rīgas "Barons/LMT" komandā, ar kuru kopā uzvarēja LBL čempionātā un ieguva FIBA Eiropas izaicinājuma kausu. 2008. gada novembrī R. Vaikulis pārtrauca līgumsaistības ar "Baronu" un pievienojās citai Latvijas komandai "Liepājas lauvas". 2009.—2010. gada sezonu viņš aizvadīja Ukrainas Superlīgas kluba "Nikolajev" sastāvā, taču 2010. gada decembrī atkal atgriezās "Liepājas lauvas" sastāvā. Kluba sastāvā aizvadīja vairākas spēles, kurās bija viens no komandas līderiem. 2011. gada janvāra beigās viņš pārgāja uz Igaunijas līgas klubu Rakveres "Tarvas". Karjeru noslēdza 2013. gadā, spēlēdams "Gulbenes buku" sastāvā. R. Vaikulis 1998. gadā kopā ar Latvijas izlasi izcīnīja 4. vietu Eiropas U-18 čempionātā, kļūstot par komandas rezultatīvāko spēlētāju, kā arī ierindojoties 8. vietā starp visa turnīra rezultatīvākajiem basketbolistiem ar vidēji spēlē gūtiem 17,3 punktiem. 1999. gadā viņš Latvijas izlases sastāvā piedalījās Pasaules U-19 izlašu čempionātā, kur izlase ierindojās 9. vietā. Vēlāk R. Vaikulis spēlēja arī Latvijas U-20 izlasē, taču kopā ar šī vecuma izlasi viņš nekvalificējās Eiropas U-20 čempionāta finālturnīram. Pirmoreiz Latvijas pieaugušo izlases sastāvā Eiropas čempionāta finālturnīrā R. Vaikulis piedalījās 2007. gadā. Šajā čempionātā Vaikulis laukumā pavadīja 9 minūtes un guva 2 punktus. 1998—2001: Rīgas "ASK/Brocēni/LMT" 2001—2002: Maskavas apgabala "Dinamo" 2002—2004: Permas "Ural Great" 2004—2005: Monas "Hainaut" 2005—2007: BK Ventspils 2007—2008: Rīgas "Barons/LMT" 2008—2009: "Liepājas lauvas" 2009—2010: "Nikolajev" 2010—2011: "Liepājas lauvas" 2011: Rakveres "Tarvas" 2011—2012: BK "Jūrmala" 2012—2013: "Gulbenes buki" «Raimonds Vaikulis pievienojas „Liepājas lauvām”». Kasjauns.lv. 2010. gada 3. decembris. Skatīts: 2011. gada 15. janvāris. «Vaikulis spēlēs Rakveres "Tarvas"». sportacentrs.com. 2011. gada 31. janvāris. Skatīts: 2011. gada 31. janvāris. «FIBA Europe U-18 Championship 1998 - Statistical leaders - Points per game». FIBA Europe.com. Skatīts: 2011. gada 15. janvāris. (angliski) «Eurobasket 2007 - Player Home - Raimonds Vaikulis». eurobasket2007.org. Arhivēts no oriģināla, laiks: 2008. gada 4. janvārī. Skatīts: 2011. gada 15. janvāris. (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski) LBS profils BBL profils (angliski)