Alora (indonēziešu: Pulau Alor) ir sala Indonēzijā, Mazo Zunda salu arhipelāgā, Aloras salu grupas lielākā sala. Administratīvi ietilpst Austrumu Nusa Tengaras provinces Aloras apriņķī. Lielākā apdzīvotā vieta ir apriņķa centrs Kalabahi. Salas iedzīvotāji pieder divām atšķirīgām etniskām grupām — alorieši, kas runā malajiešu-polinēziešu saimes valodās, kā arī papuasi, kas runā ap 15 dažādās papuasu valodās. 68% iedzīvotāju ir protestanti, 26% — musulmaņi. Sala izvietojusies Indonēzijas dienvidaustrumos. Ziemeļos to apskalo Floresas jūra, dienvidos — Savu jūra. Ombai šaurums austrumos to atdala no Vetaras, bet Pantaras šaurums rietumos — no Pantaras. Sala vulkāniskas izcelsmes, reljefs kalnains; augstākā virsotne ir Munas kalns 1839 m vjl. Salās valda tropiskais klimats. Ainavā dominē tropiskie lietusmeži. Vikikrātuvē par šo tēmu ir pieejami multivides faili. Skatīt: Alora. Encyclopædia Britannica raksts (angliski) Brockhaus Enzyklopädie raksts (vāciski)