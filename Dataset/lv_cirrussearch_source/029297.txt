Sešstarainie koraļļi (Hexacorallia) ir koraļļpolipu klases (Anthozoa) apakšklase, kas apvieno apmēram 4300 ūdenī dzīvojošas dzēlējzarndobumaiņu sugas. Tie var būt vieninieki vai koloniāli koraļļpolipi ar ļoti daudziem taustekļiem un starpsienām, turklāt to skaits vienmēr ir skaitļa seši daudzkāršojums, to ķermenim ir sešas simetrijas asis. Skeleta nav vai arī tas ir masīvs. Vieninieku sešstarainie polipi jeb aktīnijas izplatītas visās jūrās, koloniālie — galvenokārt tropu jūrās. Sesštarainie koraļļi tiek iedalīti 6 kārtās, no kuriem pazīstamākie ir akmens koraļļi un jūras anemones. Vēl nesenā pagātnē šajā apakšklasē tika sistematizētas arī cauruļmītņu anemones (Ceriantharia), kuras saskaņā ar jaunākajiem DNS analīžu rezultātiem izdalītas atsevišķā apakšklasē. Lielākā daļa sešstāraino koraļļu ir koloniālās formas ar labi attīstītu skeletu. Starp tiem visplašākā grupa ir madrepora jeb akmens koraļļi. Tie ir ļoti daudzveidīgi un atgādina vai nu zarainu koku, kas dažkārt pat ir vairākus metrus augsts, vai arī ieapaļu, masīvu veidojumu. Madreporu koraļļiem ir kaļķa skelets, vienlaidus visai kolonijai, katram īpatnim atrodoties atsevišķā nodalījumā. Skelets sāk veidoties, polipa pēdas ektodermai izdalot kaļķa plātnīti. No šīs plātnītes pēc tam veidojas skelets, ieaugot polipā, veidodams kaļķa izciļņus atbilstoši tā starpsienām, kā arī gredzenu apkārt tam. Kad kolonija, augot lielāka, pumpurodamās vairojas, atsevišķo īpatņu skeleti saplūst un izveidojas vienots, spēcīgs visas kolonijas skelets. Tādējādi izveidojas it kā iekšējais skelets, kas no virspuses pārklāts ar mīkstajām daļām. Madreporu koraļļiem parasti ir dažādas spilgtas krāsas. Tropu jūrās, kur temperatūra nekrītas zemāk par 20 °C, tie izaug sevišķi spēcīgi, izveidojot koraļļu rifus un salas. Sevišķi daudz to ir Klusajā okeānā. Labvēlīgos apstākļos koraļļi aug samērā ātri, piemēram, Persijas jūras līcī nogrimušais kuģis pēc 20 mēnešiem jau bija apaudzis ar 60 cm biezu koraļļu garozu. Jūras anemonēm ir cilindriskas formas ķermenis ar saplacinātu augšējo galu (mutes disku) un paplašinātu pamatni (pēdu). Pēdas ektoderma izdala ūdenī sacietējošu sekrētu, ar kuru jūras anemone piestiprinās pie cietā substrāta. Mutes disku ieskauj taustekļi. Sešstaraino koraļļu apakšklase (Hexacorallia) Akmens koraļļu kārta (Scleractinia) Diskoaktīniju kārta (Corallimorpharia) Jūras anemonu kārta (Actiniaria) Melno koraļļu kārta (Antipatharia) Ptihodaktiāriju kārta (Ptychodactiaria) Zoantīdu kārta (Zoanthidea) Daudzos informācijas avotos zinātniskie nosaukumi Hexacorallia un Zoantharia tiek lietoti kā sinonīmi, tā kā pie sešstaraino koraļļu apakšklases pieder arī vairākas aizvēsturiskās izmirušo koraļļu sugas, kurām nepiemīt sešu asu simetrija, piemēram, četrstarainie koraļļi (Tetracoralla). Tādējādi nosaukums sešstarainie koraļļi var mulsināt lasītāju un paleontologi ir iecienījuši Zoantharia nosaukumu. Tomēr pēdējais nosaukums tiek lietots arī kā zoantīdu kārtas zinātniskais nosaukums, kas savukārt var izraisīt grūtības korekti izsekot informācijai dažādos informācijas avotos. «The phylum Cnidaria: A review of phylogenetic patterns and diversity 300 years after Linnaeus». Arhivēts no oriģināla, laiks: 2010. gada 11. jūnijā. Skatīts: 2009. gada 23. martā. Fast-Evolving Mitochondrial DNA in Ceriantharia: A Reflection of Hexacorallia Paraphyly? Sinniger F., Häussermann V. 2009 Zoanthids (Cnidaria: Hexacorallia: Zoantharia) from shallow waters of the southern Chilean fjord region with the description of a new genus and two new species. Org. Div. Evol. 9:23–36 Sinniger F., Montoya-Burgos J.I., Chevaldonne P., Pawlowski J. (2005) Phylogeny of the order Zoantharia (Anthozoa, Hexacorallia) based on the mitochondrial ribosomal genes. Mar. Biol. 147 (5): 1121-1128. ITIS: Hexacorallia Tolweb: Zoantharia Arhivēts 2008. gada 28. februārī, Wayback Machine vietnē.