Ventspils Starptautiskais radioastronomijas centrs (VSRC) ir Ventspils Augstskolas zinātniskais institūts. Atrodas Inženieru ielā 101, Ventspilī, Latvijā, savukārt Ventspils rajona Ances pagasta Irbenē atrodas centra radioteleskopi. 1996. gadā Latvijas radioastronomisko novērojumu “smaguma centrs” pārvietojās uz Irbeni Ventspils rajonā, kur atrodas Padomju armijas 32 un 16 metru diametra radioantenas—slepenais PSRS militārās izlūkošanas objekts "Zvaigznīte." 1994. g. 22. jūlijā tika oficiāli apstiprināta ziņa, ka pēdējais Krievijas armijas kareivis atstās bijušo karaspēka daļu 51420, kosmisko sakaru centru Ventspils rajona Irbenē. Informācija par to nonāca LZA rīcībā. Latvijas valdība iestājās pret šāda objekta saglabāšanu un tam drīzāk bija paredzēts Skrundas radiolokatora liktenis, t.i. likvidēšana.[nepieciešama atsauce] Latvijas zinātnieki T. Millers, A. Balklavs un J. Ekmanis ar J. Stradiņa (kā toreizējā ministru prezidenta V. Birkava padomnieka zinātnes jautājumos) diplomātisko palīdzību saņēma atļauju Zinātņu akadēmijai pārņemt šo objektu. Tā tika izveidots Ventspils starptautiskais radioastronomijas centrs. Centra speciālisti strādā pie radioantenu pārveidošanas par radioteleskopiem. 32 m radioteleskops tagad ir viens no lielākajiem Eiropā, kuru iespējams izmantot kā radiointerferometra sastāvdaļu kopā ar pārējiem radioteleskopiem, kas veido radiointerferometru un atrodas citās valstīs. 1999. gadā šādā režīmā tika veikti pirmie ārpusgalaktikas objektu novērojumi. Augsta līmeņa pētniecības centra un patiesībā modernas, Latvijā nebijušas nozares veidošana bija īstu zinātnieku veikums, bez finansējuma, ar entuziasmu vien. Izšķirīgs tam bija J. Ekmaņa inspirētais un viņa FEI darbinieku ieguldījums un Zviedrijas Karaliskās Zinātņu akadēmijas un LZA ārzemju locekļa, astronomijas profesora Daiņa Draviņa (Lundas observatorijas Zviedrijā) atbalsts. Sākumā tika piedāvāts piedalīties kopējā objekta apsaimniekošanā arī Krievijas zinātņu akadēmijai, bet Krievijas militārās iestādes to neļāva. Ventspils Starptautiskais radioastronomijas centrs sākotnēji bija Latvijas Zinātņu akadēmijas struktūrvienība, 1996. gadā tika iegūts valsts bezpeļņas organizācijas SIA statuss, kopš 2004. gada tam ir pašreizējais statuss. Struktūrkapitālu veido nekustamais īpašums (objekts "Zvaigznīte"). Īpašumā ietilpst divi radioteleskopi, ēkas un iekārtas, ar kurām tiek nodrošināta teleskopu darbība. Lielākajam no teleskopiem RT-32 antena ir 32 m liela (diametrā), mazākajam RT-16 — 16 m. Centrā tiek novēroti dabiskie un mākslīgie radioavoti, uzkrāti dati fundamentālām un praktiskām dažādu nozaru dienestu (ģeodēzija, kosmoloģija, koordinātas u. c.) izpētes programmām, veikti satelītnavigācijas mērījumi. Latvijas enciklopēdija. 5. sējums. Rīga : Valērija Belokoņa izdevniecība. 2009. 752. lpp. ISBN 978-9934-8068-0-3. Gods kalpot Latvijai! J.Ekmanim - Zelta Goda zīme par izcīlu ieguldījumu Pasaules enerģijas padomes Latvijas nacionālās komitejas valdes darbā. / Z.Kipere, Zinātnes vēstnesis, 23.11.2009, Nr.18. «Ventspils Starptautiskais radioastronomijas centrs». Latvia Travel. Skatīts: 2015. gada 27. martā. Oficiālā tīmekļa vietne