Monika Viti (itāļu: Monica Vitti; īstajā vārdā Marija Luīza Čečarelli itāļu: Maria Luisa Ceciarelli; dzimusi 1931. gada 3. novembrī, mirusi 2022. gada 2. februārī) bija itāļu aktrise, pazīstama ar galvenajām lomām Mikelandželo Antonioni filmās 1960. gados — "Piedzīvojums" (1960), "Nakts" (La Notte, 1961), "Aptumsums" (1962), "Sarkanais tuksnesis" (Il deserto rosso, 1964). Vēlāk filmējās komēdijas, daudzās režisora Mario Moničelli filmās. Viņas ekrāna partneri bija Marčello Mastrojanni, Alēns Delons, Ričards Heriss, Terenss Stemps un Dērks Bogards. Dzimusi kā Marija Luīza Čečarelli Romā 1931. gada 3. novembrī. Viti pusaudzes gados spēlēja amatieru iestudējumos, pēc tam mācījās Romas Nacionālajā dramatiskās mākslas akadēmijā (pabeidza 1953. gadā) un Pitmana koledžā. Viņa apceļoja Vāciju kopā ar itāļu aktieru trupu. Viņas pirmā uzstāšanās uz skatuves Romā bija Nikolo Makjavelli operas "Mandragola" iestudējums. 1954. gadā ar nelielām lomām uzsāka kinoaktrises karjeru. Viti pirmā nozīmīgā loma bija 26 gadu vecumā, Mario Amendolas filmā Le dritte (1958), kur viņa tēloja kopā ar Franko Fabrici. 1957. gadā viņa pievienojās Mikelandželo Antonioni Milānas Jaunajam teātrim (Teatro Nuovo di Milano). Viti tēloja galveno lomu augstu novērtētajā Antonioni filmā "Piedzīvojums" (1960) un pateicoties savam izcilajam tēlojumam nokļuva starptautiski atzītas zvaigznes statusā. Viti saņēma kritiķu atzinību par galvenajām lomām Antonioni filmā "Nakts" (La Notte, 1961) kopā ar Žannu Moro un Marčello Mastrojanni. Viti filmējās televīzijas filmā Le notti bianche (1962), pēc tam trešo reizi filmējās pie Antonioni filmā Aptumsums (1962) ar Alēnu Delonu. Ceturtā reizi pie Antonioni Viti tēloja filmā "Sarkanais tuksnesis" (Il deserto rosso, 1964). Viti filmējās arī pie vairākiem citiem režisoriem, bieži vien atveidoja arī komiskas lomas. Viti pēdējā loma bija TV filmā Ma tu mi vuoi bene? 1992. gadā. Savas karjeras laikā piedalījusies 63 filmās televīzijā un kino. Pēdējo reizi publika Viti redzēja 2002. gadā, kad viņa piedalījās muzikālās izrādes Notre-Dame de Paris pirmizrādē. Pēdējā dzīves posmā cieta no Alcheimera slimības. Mirusi 2022. gada 2. februārī 90 gadu vecumā no Alcheimera slimības izraisītajām komplikācijām. Mikelandželo Antonioni un Viti iepazinās 1950. gadu beigās, un viņu attiecības kļuva ciešākas pēc filmas "Piedzīvojums" (1960) tapšanas, kura bija izveidojusi abu karjeras. Tomēr 1960. gadu beigās viņi pārtrauca darbu pie filmām, attiecības kļuva saspīlētas, līdz tās beidzās. Vēlākā intervijā Viti stāstīja, ka viņu attiecības pārtraucis Antonioni. 2000. gadā Viti apprecējās ar Roberto Ruso, ar kuru viņai bija attiecības jau kopš 1973. gada. Viti ieguvusi piecas Deivida di Donatello balvas kā labākā aktrise, septiņus Itālijas Zelta globusus kā labākā aktrise un Zelta globusu par mūža ieguldījumu, kā arī Venēcijas kinofestivāla Zelta lauvas balvu par mūža ieguldījumu. Par lomu Antonioni filmā "Piedzīvojums" (1960) tika nominēta BAFTA kino balvai kā labākā ārzemju aktrise. Par lomu sava nākamā vīra Roberto Ruso filmā Flirt (1983) Berlīnes starptautiskajā kinofestivālā Viti saņēma balvu "Sudraba lācis" kā labākā aktrise. «90 gadu vecumā mūžībā devusies leģendārā itāļu aktrise Monika Viti». delfi.lv. «VITTI, Monica». treccani.it. «Monica Vitti: the last appearance before the illness». tipsforwomens.org. «Monica Vitti, morta l'attrice icona del cinema italiano: aveva 90 anni. Venerdì la camera ardente, sabato i funerali». ilmessaggero.it. «È morta Monica Vitti, talento smisurato del cinema italiano». La Repubblica. «Roberto Russo, il marito di Monica Vitti, e la malattia dell’attrice: «Ci capiamo con gli occhi»». corriere.it. Vikikrātuvē par šo tēmu ir pieejami multivides faili. Skatīt: Monika Viti. IMDb profils (angliski) AllMovie profils (angliski) Monica Vitti discography Discogs