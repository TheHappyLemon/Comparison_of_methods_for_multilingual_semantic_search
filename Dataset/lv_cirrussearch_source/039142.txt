Devīns Armani Bukers (angļu: Devin Armani Booker; dzimis 1996. gada 30. oktobrī Grandrapidsā, Mičiganas štatā, ASV) ir amerikāņu basketbolists, spēlē uzbrūkošā aizsarga pozīcijā. 2023. gadā pārstāv Nacionālās basketbola asociācijas (NBA) klubu Fīniksas "Suns", kurā aizvadījis visu savu profesionālo karjeru. 2020. gada olimpiskais čempions ASV izlases sastāvā. D. Bukera tēvs Melvins Bukers arī ir bijis basketbolists, spēlējis vairākās NBA komandās. Pēc vienas sezonas prestižajā Kentuki Universitātes komandā Wildcats D. Bukers pieteicās NBA draftam un 2015. gada NBA draftā Fīniksas "Suns" viņu izraudzījās ar kopējo 13. numuru. Jau pirmajā sezonā D. Bukers ieņēma svarīgu vietu komandā, dodamies sākumsastāvā 51 spēlē no 76, kurās piedalījās. Savas karjeras otrajā sezonā viņš devās pamatsastāvā visās 78 spēlēs, spēlējot vidēji 35 minūtes un gūstot vidēji 22,1 punktu spēlē. 2014. gada 27. martā D. Bukers guva 70 punktus zaudētā spēlē (120—130) pret Bostonas "Celtics". Viņš kļuva par jaunāko spēlētāju līgas vēsturē, kas iemetis vairāk nekā 60 punktus spēlē, tāpat arī par pirmo "Suns" spēlētāju, kas izcēlies ar šādu rezultativitāti. 2020. gadā D. Bukers pirmo reizi tika izraudzīts piedalīties NBA Visu Zvaigžņu spēlē, atkārtojot to pašu 2021. gadā. 2021. gadā D. Bukers ar Fīniksas "Suns" pirmo reizi sasniedza NBA izslēgšanas spēles. Tā kā D. Bukera mātei ir meksikāņu izcelsme, tika izskatīta arī iespēja, ka viņš varētu pārstāvēt Meksikas basketbola izlasi. 2016. gadā viņš bija iekļauts ASV basketbola izlases sagatavošanās procesā pirms došanās uz 2016. gada olimpiskajām spēlēm. 2020. gada februārī D. Bukers tika iekļauts ASV izlases sastāvā startam 2020. gada vasaras olimpiskajās spēlēs, kas notika 2021. gadā Tokijā. ASV izlases sastāvā viņš kļuva par olimpisko čempionu. Devin Booker Scores Franchise Record 70 Points nba.com Vikikrātuvē par šo tēmu ir pieejami multivides faili. Skatīt: Devīns Bukers. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)