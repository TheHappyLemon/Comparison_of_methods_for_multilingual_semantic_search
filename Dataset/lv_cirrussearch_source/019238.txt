Šis raksts ir par šahistu. Par citām jēdziena Ivanovs nozīmēm skatīt nozīmju atdalīšanas lapu. Igors Ivanovs (krievu: Игорь Васильевич Иванов; 1947. gada 8. janvāris, Ļeņingrada, Krievijas PFSR - 2005. gada 17. novembris, Sentdžordža, Jūta, Amerikas Savienotās Valstis) bija krievu izcelsmes Kanādas starptautiskais lielmeistars šahā (2005). Igors Ivanovs iemācījās spēlēt šahu 5 gadu vecumā. Bērnībā viņš daudz laika veltīja arī mūzikai un bija daudzsološs pianists. Pēc skolas beigšanas iestājies Ļeņingradas Valsts universitātes matemātikas faukltātē, taču drīzumā pametis mācības, lai pilnībā nodarbotos ar šahu. Dienējot Padomju armijā pārcēlies uz dzīvi Tadžikistānā, bet vēlāk Uzbekistānā. Šajā laikā Ivanovs daudz spēlē dažādos PSRS turnīros. 1975. gadā piedalījies Latvijas šaha čempionātā Rīgā, kur ieņēmis 5. vietu. 1976. gadā uzvarējis Rīgas atklātajā čempionātā šahā. Bijis divkārtējais Uzbekistānas čempions šahā - 1977. un 1978. gadā. 1978. gadā uzvarējis turnīrā Vladivostokā, bet PSRS čempionāta atlases turnīrā Daugavpilī ieņēmis 2. vietu aiz Garija Kasparova. 1979. gadā PSRS Tautu spartakiādē spēlējot pie pirmā galdiņa Uzbekistānas komandā uzvarēja toreizējo Pasaules šaha čempionu Anatoliju Karpovu. Pēc uzvaras pār Karpovu Ivanovs tika aizsūtīts uz Kapablankas memoriālu Kubā. Atgriežoties mājās, lidmašīna, kurā viņš lidoja, veica avārijas nosēšanos Ņūfaundlendā, Kanādā. Ivanovs izmantoja izdevību un aizbēga no VDK aģentiem, lai pieprasītu politisko patvērumu Kanādā. Nekā, izņemot drēbes un kabatas šaha komplektu, viņam līdzi nebija. Kanādā Igors Ivanovs apmetās Monreālā un no 1980. gadu sākuma regulāri piedalījās šaha turnīros. Viņš kļuva par četkārtējo Kanādas čempionu šahā (1981., 1985., 1986., 1987.). 1982. gadā Ivanovs negaidīti sekmīgi nospēlēja Pasaules čempiona izcīņas cikla starpzonu turnīrā Tolukā (Meksika), kur ieņēma 4. vietu. Divas reizes - 1982. un 1988. gadā - Ivanovs pārstāvēja Kanādas komandu Pasaules šaha olimpiādēs. Mūža pēdējos gados Ivanovs biežāk pavadīja ASV, kur spēlēja dažādos turnīros. Kopā ar sievu Elizabeti viņš dzīvoja Jūtā. 2005. gada martā Igoram Ivanovam tika diagnosticēts vēzis. ASV šaha federācija materiāli atbalstīja viņa ārstēšanos, tomēr slimības attīstība nebija apturama. 2005. gada augustā, trīs mēnešus pirms savas nāves, Ivanovs ieņēma augsto 8. vietu ASV atklātajā šaha čempionātā, bet trīs nedēļas pirms nāves viņš uzvarēja Jūtas atklātajā šaha čempionātā. 2005. gadā par nopelniem turnīros 1980. gados FIDE piešķīra Ivanovam starptautiskā lielmeistara nosaukumu. Championship of Riga(open)- Riga 1976 Championship of Uzbekistan- Tashkent 1977 Championship of Uzbekistan- Tashkent 8-30.4.1978 Memorial A.Zaitsev- Vladivostok 29.7-21.8.1978 Championship of USSR(selected tournament)- Daugavpils 27.6-16.7.1978 Igor Ivanov vs Anatoly Karpov, USSR Spartakiade 1979 World Chess Championship 1982 Toluca Interzonal Tournament Crosstable for Utah Open 2005 Igors Ivanovs šahista profils vietnē chessgames.com Igors Ivanovs šahista profils vietnē 365chess.com Igors Ivanovs šahista profils vietnē chesstempo.com Igors Ivanovs šahista profils vietnē olimpbase.org (Pasaules šaha olimpādes) Igors Ivanovs šahista profils vietnē olimpbase.org (PSRS komandu čempionāti)