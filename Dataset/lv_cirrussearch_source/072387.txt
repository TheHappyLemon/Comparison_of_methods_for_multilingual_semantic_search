STS-125 bija Space Shuttle ekspedīcija. Tā bija piektā un pēdējā Habla kosmiskā teleskopa (Hubble Space Telescope, HST) apkopes misija. Lidojums notika ar kosmoplānu Atlantis, bet Discovery tika sagatavots uz zemes gadījumam, ja būtu nepieciešama glābšanas misija (STS-401). Starts notika 2009. gada 11. maijā 18:01:56 UTC. HST programmā šī misija tika saukta par Hubble Space Telescope Servicing Mission 4 (HST-SM4). Tā bija pēdējā pilotējamā teleskopa apkopes misija un pēdējais Space Shuttle lidojums, kas nav saistīts ar Starptautisko kosmisko staciju. STS-125 apkalpes sastāvs tika paziņots 2006. gada 31. oktobrī. Apkalpē bija trīs kosmonauti, kuriem bija pieredze HST remonta misijās. Oltmens bija STS-109 ekspedīcijas komandieris ceturtajā apkalpes misijā 2002. gadā. Gransfelds kā astronoms piedalījies divās misijās STS-103 1999. gadā un STS-109, veicot pavisam piecas iziešanas kosmosā. Massimino misijā STS-109 veicis divas ārpuskuģa aktivitātes. STS-125 misijā sākotnēji bija jālido Discovery ar startu 2008. gada maijā. Sakarā ar STS-117 starta aizkavēšanos, 2007. gada 16. aprīlī tika nolemts izmainīt kosmoplānu lidojumu plānu, un STS-125 misijai piešķīra Atlantis. Vēlāk ekspedīcija tika atlikta līdz 2008. gada oktobrim ārējo degvielas tvertņu izgatavošanas aizkavēšanās dēļ, jo izgatavotājam Lockheed Martin bija jāveic to modifikācijas. Startam bija jānotiek 2008. gada 8. oktobrī. Atlantis uz starta laukumu tika nogādāts 4. septembrī. 27. septembrī Habla teleskopam orbītā notika kļūme, kuru līdz paredzētajam Space Shuttle lidojumam nespēja novērst, tādēļ Atlantis starts tika atcelts. 20. oktobrī kosmoplāns tika atgriezts atpakaļ montāžas telpā. Izrādījās, ka teleskopam bija sabojājusies datu apstrādes iekārta, un izdevās iedarbināt analoģisku rezerves iekārtu. Neizmantotā ārējā degvielas tvertne un starta paātrinātāji tika izmantoti misijā STS-119, bet Atlantis 2009. gadā saņemtu jaunu aprīkojumu. 22. janvārī tika nolemts STS-125 starta dienu noteikt 12. maijā. 31. martā Atlantis tika nogādāts starta laukumā. Atlantis startēja 2009. gada 11. maijā 18:01:56 UTC no Kenedija kosmiskā centra starta laukuma 39A. 13. maijā 017:14 UTC ar kosmoplāna manipulatoru, kuru vadīja Makartūra, tika satverts Habla teleskops. Tas tika novietots uz darba platformas Atlantis kravas telpas pakaļgalā. Piecu dienu laikā notika piecas iziešanas atklātā kosmosā, kuru laikā tika veiktas teleskopa aparatūras nomaiņas operācijas. 19. maijā HST tika izcelts no kosmoplāna kravas telpas un palaists brīvā lidojumā. Nolaišanās bija paredzēta 22. maijā, bet nepiemēroto laikapstākļu dēļ Floridā tā tika pārcelta uz nākamo dienu. Arī 23. maijā laiks palika nepiemērots. Lai gan Kalifornijā, Edvardsa gaisa spēku bāzē (otra vieta, kur var nolaisties Space Shuttle) laikapstākļi bija lieliski, tomēr pēc tam kosmoplāna pārvietošana pār visam kontinentam uz Floridu ir ļoti dārga, tāpēc nolēma atlikt nolaišanos līdz svētdienai. 24. maijā bija divas iespējas nolaisties Floridā, tomēr laikapstākļi bija pārāk dinamiski, un tika nolemts nolaisties Kalifornijā. Atlantis veiksmīgi nolaidās Edvardsa gaisa spēku bāzē 15:39 UTC. Gadījumā, ja Atlantis lidojumā notiktu avārija, kuras dēļ nebūtu droša kosmonautu atgriešanās uz zemes, paralēli tika gatavots lidojumam otrs kosmoplāns. 2008. gada 8. oktobra startam tika gatavota misija STS-400 ar Endeavour (nākamā lidojuma STS-126 kosmoplāns). Tā kā Habla teleskopa kļūmes dēļ STS-125 starts tika pārcelts uz 2009. gadu un Endeavour devās STS-126 misijā 2008. gada novembrī, tad glābšanas misija tika pārveidota par STS-401 ar kosmoplānu Discovery. NASA. «NASA Approves Mission and Names Crew for Return to Hubble» (English). NASA, 2007. Arhivēts no oriģināla, laiks: 2011. gada 16. septembrī. Skatīts: 2008. gada 13. jūlijā. Ignorēts nezināms parametrs |accessyear=; Ignorēts nezināms parametrs |accessmonthday= Failure aboard Hubble puts shuttle flight on hold WILLIAM HARWOOD, 2008-09-29 One launch pad or two? No decision for Hubble mission WILLIAM HARWOOD, 2009-01-22 Hubble-Saving Space Shuttle Moves to Launch Pad Tariq Malik, 2009-03-31 STS-125 NASA mājaslapā Arhivēts 2015. gada 16. jūlijā, Wayback Machine vietnē.