Itālijas eiro monētas ir eiro monētas, kuras izdevusi Itālija. Katras denominācijas monētām ir savs valsts puses dizains, bet tos vienojošā tēma ir ievērojami Itālijas mākslas darbi un arhitektūras pieminekļi. Uz 1 centa monētas attēlota 13. gadsimta pils Kasteldelmonte, kas atrodas Itālijas dienvidu reģiona Apūlijas Andrijas pilsētā un ir UNESCO Pasaules mantojuma objekts. Uz 2 centu monētas attēlots 19. gadsimta otrajā pusē celtais Mole Antonelliana tornis, kas kļuvis par vienu Turīnas pilsētas simboliem. Uz 5 centu monētas attēlots Kolizejs — amfiteātris Romā, kas ir viens no vispazīstamākajiem Romas impērijas arhitektūras paraugiem pasaulē. Uz 10 centu monētas ir Veneras seja no renesanses mākslinieka Sandro Botičelli gleznas "Veneras dzimšana". Uz 20 centu monētas ir futūrisma mākslas paraugs — Umberto Bočioni 1913. gada skulptūra. Uz 50 centu monētas attēlota seno romiešu statuja — Romas imperators Marks Aurēlijs zirga mugurā. Uz 1 eiro monētas ir Leonardo da Vinči zīmējums Vitrūvija cilvēks, kas attēlo cilvēka ķermeņa proporcijas un tika izvēlēts, lai simboliski atgādinātu, ka cilvēks ir visu lietu mērs un nauda kalpo cilvēkam, nevis cilvēks naudai. Uz 2 eiro monētas ir renesanses mākslinieka Rafaēla zīmēts rakstnieka un filozofa Dantes Aligjēri portrets. Valsts identifikators uz Itālijas monētām ir stilizēts valsts nosaukuma itāliski Repubblica Italiana — burts R uz kura ir burts I. Itālija 2 eiro piemiņas monētas izdod kopš 2004. gada un ir viena no aktīvākajām piemiņas monētu izdevējām. 2007., 2009. un 2012. gadā izdotās Eiropas ekonomiskajai vienotībai veltītas monētas izdeva visas eirozonas valstis kopā. Bez 2 eiro piemiņas monētām Itālija ir izdevusi vairākas piemiņas monētas, kas nav paredzētas apgrozībai. 2004 — Pasaules Pārtikas programmas piektā desmitgade 2005 — Eiropas konstitūcijas parakstīšanas pirmā gadadiena 2006 — Turīnas olimpiskās spēles 2007 — 50 gadi kopš Romas līguma noslēgšanas 2007 — Itālijas neatkarības 90. gadadiena 2008 — Vispārējās cilvēktiesību deklarācijas pieņemšanas 60. gadadiena 2009 — 10 gadi kopš Eiropas Ekonomikas un monetārā savienības izveides 2009 — Luija Braila 200 gadu jubileja 2010 — Itālijas apvienošanās kustības līdera Kavūra 200 gadu jubileja 2011 — Itālijas apvienošanās 150. gadadiena 2012 — 10 gadi kopš eiro ieviešanas 2012 — Itāļu dzejnieka Džovanni Paskoli nāves 100. gadadiena 2013 — Džuzepes Verdi 200 gadu jubileja 2013 — Džovanni Bokačo 700 gadu jubileja Uz Itālijas monētām ir kaltuves zīme — burts R, kas apzīmē Romu — un gravieru iniciāļi, kas uz katras monētas ir atšķirīgi.