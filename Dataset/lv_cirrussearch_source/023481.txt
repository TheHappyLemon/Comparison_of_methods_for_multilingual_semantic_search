Marks Krofords (angļu: Marc Crawford; dzimis 1961. gada 13. februārī) ir kanādiešu hokeja treneris, bijušais hokejists, kreisās malas uzbrucējs. Krofords 1996. gadā Kolorādo "Avalanche" galvenā trenera amatā izcīnīja Stenlija kausu, savukārt 1998. gadā kopā ar Kanādas izlasi izcīnījis ceturto vietu 1998. gada Olimpisko spēļu turnīrā. Kopš (2023) Krofords otro reizi ir Šveices hokeja līgas kluba Cīrihes "Lions" galvenais treneris. Pēc trim QMJHL aizvadītām sezonām, profesionāļa karjeru Krofords sāka 1981.—82. gada sezonā, kad aizvadīja 40 spēles NHL kluba Vankūveras "Canucks" sastāvā. "Canucks" izdevās sasniegt Stenlija kausa finālu, kurā gan tā atzina Ņujorkas "Islanders" pārākumu. Kopumā "Canucks" rindās uzbrucējs aizvadīja sešas sezonas, tās sastāvā gan tā arī līdz galam nenostiprinoties un daļu sezonas pavadot tās AHL fārmklubā Frederiktonas "Express". 1988.—89. gada sezonu aizvadīja IHL vienībā Milvokī "Admirals", pēc kuras beidza spēlētāja karjeru. Uzreiz pēc spēlētāja karjeras beigšanas Krofords kļuva par Ontārio hokeja līgas kluba Kornvalas "Royals" galveno treneri, šādā statusā aizvadot nākamās divas sezonas. No 1991. līdz 1994. gadam Krofords bija Amerikas hokeja līgas vienība Sentdžonsas "Maple Leafs" galvenais treneris, 1992.—93. gada sezonā iegūstot līgas labākā trenera balvu. 1994.—95. gada sezonā Krofords kļuva par NHL vienības Kvebekas "Nordiques" treneri, sezonas beigās iegūstot arī Džeka Adamsa balvu, kas tiek pasniegta katras sezonas labākajam NHL trenerim. Vasarā "Nordiques" franšīze pārcēlās uz Kolorādo "Avalanche", kopā ar kuru jau tās pirmajā pastāvēšanas sezonā Krofordam izdevās izcīnīt Stenlija kausu. "Avalanche" Krofords trenēja līdz 1998. gada vasarai. No 1998. līdz pat 2006. gadam Krofords bija sava agrākā kluba Vankūveras "Canucks" galvenais treneris. No 2006. līdz 2008. gadam trenēja Losandželosas "Kings", savukārt no 2009. līdz 2011. gadam — Dalasas "Stars" vienību. 2012. gadā kļuva par Šveices hokeja līgas kluba Cīrihes "Lions" galveno treneri. Eliteprospects profils (angliski) Marka Kroforda trenera eliteprospects.com profils (angliski)