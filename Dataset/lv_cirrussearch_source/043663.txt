Barbarismi (no sengrieķu: βαρβαρισμός (varvarismós)) ir nestandarta, valodas sistēmai neatbilstoši vārdi, kas bieži vien ir leksiski aizguvumi no kādas svešvalodas, kam aizguvējvalodā ir literārs sinonīms. Latviešu valodā par barbarismiem visbiežāk uzskata literārajā valodā nevēlamus aizguvumus. Piemēram: deķis (sega), zapte (ievārījums), apbižot (apcelt), davaj (aiziet), pufaika (jaka), maika (krekls bez pogām un apkakles), kurtka (jaka), čats (tērzētava), šovs (priekšnesums, izrāde), ok (labi), truba (caurule), knapi (tikko), ķisens (spilvens), bode (veikals) utml. Tie ir viena no žargonu parastajām sastāvdaļām. Barbarismi latviešu valodā tiek ieskaitīti pie stilistiski izmantojamajiem valodas līdzekļiem kā sarunvalodā izmantojami vārdi. Lielākā daļa barbarismu latviešu valodā ir ienākuši no vācu un krievu valodas; ir arī citu valodu cilmes barbarismi, ko izmanto žargonā, piemēram vecie anglicismi: čoks, čoms, džeks, džonis, štīme, drope, trobelis u.c. Šis process turpinās — valodā ienāk jauni barbarismi, piemēram, tīnis `pusaudzis`, fans `līdzjutējs, cienītājs, pielūdzējs`. Nereti laika gaitā tos aizstāj latviešu valodā radušies latviski sinonīmi, kas minētos barbarismus aizstājuši: bilde, bleķis, brūte, dancotājs, deķis, klapatas, kreņķi, pindzele, vinnēt, ziķeris u.c. šādi veidoti sinonīmi tiek saukti par leksiskiem kalkiem. Jebkurš no minētajiem un protams vēl daudzi citi var tikt izmantoti sarunvalodā. Tomēr barbarismi, piemēram, taimauts, mačs u.c. kādi tiek lietoti sporta terminoloģijā, sarunvalodā ir nevēlami. Daži no barbarismiem ar laiku ieguvuši īpašu sarunvalodas nozīmi, kas atšķiras no sākotnējās, piemēram, brūte `līgava`, tagad tiek lietots ar nozīmi `mīļākā, nenopietna draudzene` (LVV, 143,2.nozīme). Tiek lietoti arī latviski atvasinājumi no barbarismiem: izblamēties, nesmukums, paknaps, piepasēt, piestiķēt, sapumpēt u.c. Tiem ir tādas pašas funkcijas un izmantojuma iespēja kā neatvasinātiem barbarismiem. Barbarismi Arhivēts 2010. gada 29. decembrī, Wayback Machine vietnē. (latviski) Stilistiski izmantojamie valodas līdzekļi (latviski)