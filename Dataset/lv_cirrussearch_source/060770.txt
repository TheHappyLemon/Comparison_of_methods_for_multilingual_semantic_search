Villainā gundega (Ranunculus lanuginosus) ir daudzgadīgs gundegu dzimtas lakstaugs. Augums vidējs līdz liels (30 — 90 cm). Stumbrs un lapas klātas blīviem matiņiem. Stumbrs stāvs, zarojas. Apakšējām lapām ir garš kāts, augšējām īss vai tās ir sēdošas. Lapas staraini šķeltas vai daivainas. Ziedi zeltaini dzelteni, lielums 1 — 1,5 cm. Kauslapas horizontālas, divreiz īsākas par vainaglapām. Zied maijā, jūnijā. Augļi — riekstiņi kopauglī. Riekstiņi kaili ar garu ieritinātu knābīti. Suga sastopama Eiropas vidienē. Latvijā izplatīta reti. Sastopams Latvijas dienviddaļā. Aug upes krastu gravās, jauktos mežos. Augs ir aizsargājams. Ietilpst īpaši aizsargājamo sugu sarakstā. MK not. Nr.396 no 14.11.2000.