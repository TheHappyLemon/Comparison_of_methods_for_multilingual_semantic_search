Oskars Vašingtons Tavaress Silva (spāņu: Óscar Washington Tabárez Silva; dzimis 1947. gada 3. martā) ir urugvajiešu futbola treneris un bijušais futbolists, spēlējis aizsarga pozīcijā. No 2006. līdz 2021. gadam bija Urugvajas futbola izlases galvenais treneris. Futbolista karjeras laikā pārstāvējis Urugvajas klubus Sud América, Sportivo Italiano, Montevideo Wanderers, Fénix un Bella Vista, no 1976. līdz 1977. gadam spēlējis arī Meksikas klubā Puebla. Spēlētāja karjeru noslēdza 32 gadu vecumā. Trenera karjeru sāka 1980. gadā Urugvajas klubā Bella Vista. Vēlāk vadīja arī vairākus citus Urugvajas klubus: Danubio, Montevideo Wanderers un Peñarol. 1987. gadā ar Peñarol uzvarēja Copa Libertadores, Dienvidamerikas prestižākajā klubu turnīrā. 1988. gadā neilgu laiku bija Kolumbijas kluba Deportivo Cali galvenais treneris. 1988. gadā pirmoreiz kļuva par Urugvajas futbola izlases galveno treneri. Tavaresa vadībā Urugvaja ieguva 2. vietu 1989. gada Copa América, bet 1990. gada FIFA Pasaules kausā iekļuva astotdaļfinālā. No 1991. līdz 1993. gadam bija Argentīnas kluba Boca Juniors galvenais treneris. 1992. gada Apertura čempionātā kļuva par Argentīnas pirmās divīzijas čempionu. No 1994. gada sāka strādāt Eiropā. Tavaress vadīja Itālijas klubus Cagliari un AC Milan, kā arī Spānijas vienību Oviedo. Vēlāk atgriezās Argentīnā un strādāja ar Buenosairesas "Velez Sarsfield" un vēlreiz ar Boca Juniors. 2006. gada 7. martā Tavaress vēlreiz kļuva par Urugvajas izlases galveno treneri. Viņa vadībā Urugvajas izlase 2010. gada FIFA Pasaules kausā izcīnīja ar 4. vietu un uzvarēja 2011. gada Copa América. 2010. un 2011. gadā Tavaress tika atzīts par Dienvidamerikas gada futbola treneri. Tavaress vadīja arī Urugvajas olimpisko izlasi 2012. gada vasaras olimpiskajās spēlēs Londonā. 2014. gada FIFA Pasaules kausa finālturnīrā ar Urugvajas izlasi aizkļuva līdz astotdaļfinālam, kā arī kvalificējās 2018. gada FIFA Pasaules kausam. Tavaresam pieder rekords ar visvairāk aizvadītajām spēlēm kādas vienas nacionālās izlases galvenā trenera amatā. 2021. gada 19. novembrī pēc nesekmīgā snieguma FIFA Pasaules kausa kvalifikācijā tika atbrīvots no amata. Tavaress Urugvajas izlases galvenā trenera amatā bija pavadījis 15 gadus. «South American Coach of the Year» (angļu). RSSSF. Skatīts: 2018. gada 9. jūnijā. «Tabarez becomes coach with most international games with one country». isportsweb.com (angļu). 2016. gada 16. jūnijā. Skatīts: 2018. gada 9. jūnijā.[novecojusi saite] «Uruguay fires Tabarez amid World Cup struggles». ESPN.com (angļu). 2021. gada 19. novembrī. Skatīts: 2023. gada 23. oktobrī. Vikikrātuvē par šo tēmu ir pieejami multivides faili. Skatīt: Oskars Tavaress. Olympedia profils (angliski) Munzüger Sport profils (vāciski) WorldFootball profils (angliski) Transfermarkt spēlētāja profils (angliski) Transfermarkt trenera profils (angliski)