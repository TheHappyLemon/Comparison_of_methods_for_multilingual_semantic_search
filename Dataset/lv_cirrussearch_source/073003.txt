Ūlofs Melbergs (zviedru: Olof Mellberg; dzimis 1977. gada 3. septembrī, Gullspongā, Zviedrijā) ir zviedru futbola treneris un bijušais futbolists, kas spēlēja aizsarga pozīcijā. Bijis Zviedrijas futbola izlases dalībnieks. Ar futbolu sāka nodarboties vietējā klubā Gullspångs IF. Vēlāk pārstāvēja Zviedrijas klubus Degerfors IF un AIK. 1998. gadā AIK sastāvā uzvarēja Allsvenskan un kļuva par Zviedrijas čempionu. Pēc tam pievienojās Spānijas La Liga klubam Santanderas "Racing", kurā nospēlēja trīs sezonas. 2001. gadā pārgāja uz Anglijas Premjerlīgas klubu Aston Villa. No 2003. līdz 2006. gadam bija komandas kapteinis. Kopumā klubā aizvadīja septiņas sezonas. 2008.—2009. gada sezonā spēlēja Itālijas A sērijas klubā Juventus, izcīnot 2. vietu līgā. 2009. gadā pievienojās Grieķijas klubam Pirejas "Olympiacos". Tā sastāvā divreiz kļuva par Grieķijas čempionu (2010–11, 2011–12) un vienreiz izcīnīja Grieķijas kausu (2012. gadā). 2012.—2013. gada sezonā spēlēja Spānijas kluba Villarreal sastāvā Otrajā divīzijā un palīdzēja tam izcīnīt 2. vietu un atgriezties La Liga. Karjeru noslēdza Dānijas kluba FC København rindās. Zviedrijas izlasē pirmo spēli aizvadīja 2000. gada 23. februārī pret Itāliju. Izlases sastāvā piedalījies četros Eiropas čempionāta finālturnīros (2000, 2004, 2008, 2012). Spēlējis arī divos FIFA Pasaules kausos — 2002. un 2006. gadā. No 2002. līdz 2006. gadam bija komandas kapteinis. Karjeru izlasē noslēdza pēc 2012. gada Eiropas čempionāta. Izlases rindās aizvadījis 117 spēles un guvis astoņus vārtus. 2003. gadā tika atzīts par Zviedrijas gada labāko futbolistu, saņemot Guldbollen balvu. 2015. gada novembrī tika iecelts par IF Brommapojkarna galveno treneri. Klubs tolaik spēlēja trešajā pēc līmeņa Zviedrijas līgā — 1. divīzijā. Jau pirmajā savā sezonā uzvarēja līgā un iekļuva Superettan, bet nākamajā sezonā uzvarēja arī otrajā spēcīgākajā līgā un izcīnīja ceļazīmi uz Allsvenskan. Pēc sezonas Melbergs amatu atstāja. 2019. gada jūlijā kļuva par Dānijas 1. divizījas kluba Fremad Amager galveno treneri. Tomēr šajā klubā nostrādāja tikai dažus mēnešus un tā paša gada 3. septembrī tika iecelts par Allsvenskan kluba Helsingborgs IF galveno treneri. 2020. gada beigās amatu atstāja. 2023. gadā vēlreiz kļuva par Brommapojkarna galveno treneri. «Olof Mellberg stats». eu-football.info (angļu). Skatīts: 2020. gada 31. maijā. «Guldbollen 2003 - Olof Mellberg». fogis.se (zviedru). Arhivēts no oriģināla, laiks: 2019. gada 15. jūlijā. Skatīts: 2020. gada 31. maijā. Vikikrātuvē par šo tēmu ir pieejami multivides faili. Skatīt: Ūlofs Melbergs. Munzüger Sport profils (vāciski) WorldFootball profils (angliski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)