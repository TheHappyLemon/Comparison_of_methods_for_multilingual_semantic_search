Džambi ir Indonēzijas Džambi provinces galvaspilsēta un lielākā pilsēta. Pilsēta atrodas Sumatras salā, un tā ir rosīga upju osta pie Batanhari upes, kā arī naftas un gumijas ražošanas centrs. Pilsēta atrodas 26 km no Muarodžambi tempļu ansambļa drupām, kur senatnē atradās svarīga pilsēta Šrīvidžajas valstī. Džambi apkalpo Sultāna Tahas Šaifudīna lidosta. Džambi ir tropu lietus mežu klimats (Af) saskaņā ar Kepena klimata klasifikāciju ar minimālo temperatūru no 22 līdz 23 °C un maksimālo temperatūru no 30 līdz 32 °C. Ikgadējais nokrišņu daudzums Džambi pilsētā ir 2296,1 mm, un lietus sezona ilgst no oktobra līdz aprīlim ar vidēji 20 lietainām dienām mēnesī. Relatīvi sausā sezona ilgst no maija līdz septembrim ar vidēji 16 lietainām dienām mēnesī. Džambi pilsētas dzimšana 2014. gadā tika noteikta kā notikusi 1401. gada 28. maijā. 1460. gadā toreizējā pilsēta kļuva par galvaspilsētu malajiešu Džambi karalistei, 16. gadsimtā — Džambi sultanātam. Džambi sultanātu oficiāli likvidēja Nīderlandes Austrumindijas valdība 1906. gadā, tā pēdējais sultāns bija Taha Šaifudīns. Par Džambi autonomā apgabala administratīvo galvaspilsētu to noteica Sumatras gubernators 1946. gada 17. maijā. 1956. gadā Džambi tika piešķirts pilsētas (kota) statuss, kas tuvs Latvijas valstspilsētas statusam, un 1957. gada 6. janvārī tā kļuva par jaunizveidotās Džambi provinces galvaspilsētu. Džambi pilsēta ir lielākā Džambi provincē, un 2020. gadā tajā dzīvoja 606 200 iedzīvotāju (17% no provinces iedzīvotājiem); oficiālā aplēse 2022. gada vidū bija 619 553 (tostarp 311 616 vīrieši un 307 937 sievietes). Pilsētas etniskais sastāvs ir raibs, tajā dzīvo Džambi malajieši (27,84%), javieši (22,05%), minankabavi (12,64%), malajieši (11,47%), ķīnieši (6,82%), bataki (6,62%), sundi (4,47%) un bugi (2,03%). 2010. gada tautas skaitīšanas laikā Džambi pilsēta tika sadalīta astoņos administratīvajos rajonos (kecamatan), bet kopš 2010. gada, sadalot esošos apgabalus, tika pievienoti trīs papildu rajoni. Piezīme: (a) 2010. gada iedzīvotāju skaits jaunajos rajonos iekļauts tālaika veco rajonu robežās. Apkārtējie ciemati ir Mendalo (9,4 km), Kinati (7,6 km), Padana (8,3 km), Tandžundžohora (5,9 km). Pilsēta ir anklāvs Muarodžambi reģiona teritorijā. Pilsētā vēsturiski attīstījies tautas amatniecības veids, ko sauc par batiku — gleznošanu uz audumiem. Sākotnēji apģērbu, kas izgatavots no audumiem, kas apstrādāti, izmantojot batikas tehniku, valkāja tikai aristokrāti. 20. gadsimta otrajā pusē batikas tehnoloģija pārgāja uz rūpniecisku pamatu. «World Meteorological Organization Climate Normals for 1991–2020». World Meteorological Organization. Skatīts: 2023. gada 19. oktobris. «Climate: Jambi». Climate-Data.org. Skatīts: 2020. gada 19. aprīlis. Vikikrātuvē par šo tēmu ir pieejami multivides faili. Skatīt: Džambi. Encyclopædia Britannica raksts (angliski)