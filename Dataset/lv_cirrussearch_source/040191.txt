Ar importu ekonomikā saprot citās valstīs saražotu preču ievešanu savā valstī un to pārdošanu vietējiem patērētājiem (vietējā tirgū). Līdz ar eksportu, imports ir svarīgākais starptautiskās tirdzniecības aspekts, kā arī katras valsts maksājumu bilances sastāvdaļa. Valstis parasti kontrolē importu, īstenojot muitas un tarifu politiku. Īpaša uzmanība tiek pievērsta sabiedrības veselībai un valsts drošībai iespējami nelabvēlīgu preču importam, kā narkotikas, ieroči, sprāgstvielas un tml. Atsevišķas preču grupas, piemēram, alkoholiskie dzērieni vai tabakas izstrādājumi, kā arī dārglietas un citas veselībai kaitīgas vai plašam patēriņam mazāk nepieciešamas preces, tiek apliktas ar paaugstinātiem importa tarifiem. Vairumā valstu, ievedot to teritorijā preces, ir jāmaksā arī muitas nodevas. Latvijā muitas darbību ar dažādiem normatīviem aktiem regulē Finanšu ministrija, bet tieši uzrauga Valsts ieņēmumu dienests. Aktuāls importa kontroles aspekts valsts kompetencē parasti ir kontrabandas apkarošana. Šajā jomā vairums valstu cieši sadarbojas, jo kontrabanda izkropļo katras valsts iekšējo preču un pakalpojumu tirgu, bet valsts budžetam iet secen daļa no nodokļu ieņēmumiem. Kontrabandas apkarošana ir arī viena no svarīgākajām robežapsardzes funkcijām. Ievedot importu jāmaksā trīs veidu nodokļi — muitas nodoklis, akcīzes nodoklis un pievienotās vērtības nodoklis. Bez tam var būt noteikti atsevišķi maksājumi, piemēram, antidempinga vai kompensāciju maksājumi. 70% no iekasētā muitas nodokļa nonāk Eiropas Savienības kopējā budžetā. Eksports Starptautiskā tirdzniecība Vikikrātuvē par šo tēmu ir pieejami multivides faili. Skatīt: Imports. Encyclopædia Britannica raksts (angliski) Mūsdienu Ukrainas enciklopēdijas raksts (ukrainiski) Latvijas Finanšu ministrija Valsts ieņēmumu dienests — muita Latvijas robežapsardze