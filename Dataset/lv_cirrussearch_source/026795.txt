Konors Makdeivids (angļu: Connor McDavid; dzimis 1997. gada 13. janvārī) ir kanādiešu hokejists, centra uzbrucējs. Pašlaik (2023) Makdeivids spēlē Nacionālās hokeja līgas klubā Edmontonas "Oilers", pilda tās kapteiņa funkcijas. 2012. gadā Makdeivids kļuva par trešo spēlētāju pēc Džona Tavaresa un Ārona Ekblada, kuram Kanādas Hokeja federācija ļāva uzsākt spēlēt OHL jau 15 gadu vecumā. OHL vienībā Ēri "Otters" Makdeivids sāka spēlēt jau 2012.—13. gada sezonā. Būdams vien 16 gadus vecs, viņš sezonu noslēdza ar 69 punktiem 66 spēlēs un bija otrs rezultatīvākais komandas spēlētājs. Makdeivids ieguva līgas labākā debitanta balvu. 2015. gada NHL draftā ar kopējo pirmo numuru Makdeividu izvēlējās Edmontonas "Oilers". Nākamo sezonu viņš aizvadīja "Oilers", 45 spēlēs gūstot 48 rezultativitātes punktus. Lielu daļu savas debijas sezonas viņš izlaida traumas dēļ, taču, par spīti tam, bija trešais rezultatīvākais "Oilers" spēlētājs. Īsi pirms 2016.—17. gada sezonas sākuma Makdeivids kļuva par "Oilers" kapteini. Tādējādi viņš kļuva par visu laiku jaunāko kapteini NHL vēsturē. 2016.—17. un 2017.—18. gada sezonas noslēdza kā visas līgas rezultatīvākais spēlētājs. 2017. gadā ieguva arī līgas vērtīgākā spēlētāja balvu. Kanādas hokeja izlases rindās izcīnījis zelta medaļas 2015. gada Pasaules U-20 čempionātā, tika iekļauts arī turnīra simboliskajā izlasē. Zeltu Makdeivids izcīnījis arī 2013. gada Pasaules U-18 čempionātā. Spēlējis arī 2014. gada Pasaules čempionāts hokejā junioriem. Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) https://www.nhl.com/news/connor-mcdavid-wins-art-ross-trophy/c-333649756 https://sportacentrs.com/hokejs/nhl/27062023-195_par_viens_pret_makdeivids_parliecinos