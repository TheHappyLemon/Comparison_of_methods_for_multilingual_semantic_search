Jūras ūdele (Neovison macrodon) ir izmiris neliels sermuļu dzimtas (Mustelidae) plēsējs, kas pieder ūdeļu ģintij (Neovison). Reizēm jūras ūdele tiek klasificēta kā Amerikas ūdeles pasuga, to saucot par Neovison vison macrodon. Jūras ūdele ir vienīgais sermuļu dzimtas dzīvnieks un viens no diviem modernajiem sauszemes plēsējiem, kas ir izmiris nesenā pagātnē. Otrs izmirušais plēsējs ir Folklendu vilks. Jūras ūdeles kažokāda tika vērtēta ļoti augstu, tādēļ tā tika pilnībā izmedīta. Pēdējā zināmā jūras ūdele tika noķerta Kanādā 1894. gadā, lai gan daži dabas pētnieki tam nepiekrīt, apgalvojot, ka tā drīzāk ir bijusi parastā Amerikas ūdele. Lielākā daļa zinātnieku uzskata, ka jūras ūdele izmira 1860. gados, lai gan zvērādu tirgū ādas tika pārdotas vēl 1880. gados. Jūras ūdele dzīvoja Ziemeļamerikas ziemeļaustrumos, Kanādas un ASV teritorijās, sākot ar Masačūsetsu un beidzot ar Ņūfaundlendu. Tā bija iecienījusi akmeņainos jūras krastus, tādēļ arī ieguva savu nosaukumu. Salīdzinot ar savu tuvāko radinieci Amerikas ūdeli, tā bija garāka, masīvāka, un tās kažokāda bija gandrīz 2 reizes lielāka par parastās ūdeles ādu. Ir saglabājušās ziņas, ka lielākā zināmā jūras ūdele ir sasniegusi 82,6 cm garumu. Tās kažoks salīdzinoši bija raupjāks, un krāsa sarkanīgāk brūna. Jūras ūdelei bija īpatnēja smaka. Lai arī jūras ūdeli labi pazina mednieki, tā izmira pirms tika zinātniski aprakstīta. Līdz ar to par jūras ūdeles uzvedību ir skops faktu materiāls. Ir zināms, ka tā bija nakts dzīvnieks un vientuļniece tāpat kā Amerikas ūdele. «Neovison macrodon (Sea Mink)». Arhivēts no oriģināla, laiks: 2009. gada 17. novembrī. Skatīts: 2010. gada 9. janvārī. Day, David (1981). The Encyclopedia of Vanished Species. London: Universal Books Ltd. p. 220. ISBN 0-947889-30-2. «The Extinction Website - Species Info - Sea Mink». Arhivēts no oriģināla, laiks: 2007. gada 24. decembrī. Skatīts: 2007. gada 14. oktobrī. Jūras ūdeles skulptūra (angliski) Sea Mink Bones Jūras ūdeles izplatības areāla karte