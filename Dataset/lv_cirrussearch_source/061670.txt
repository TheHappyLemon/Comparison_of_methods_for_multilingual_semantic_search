Tasili plato (arābu: طاسيلي ناجر) ir 120 000 km² liela plakankalne Sahāras vidienē, Alžīrijas dienvidaustrumos pie Lībijas un Nigēras robežas. Plakankalnē ir īpaši sauss klimats, un tā raksturīga ar smilšakmens klinšu ainavām. Reģiona izolētības dēļ šeit izveidojusies īpatnēja augu un dzīvnieku valsts. No augu valsts var minēt Sahāras cipresi (Cupressus dupreziana), kas dabā sastopama gandrīz tikai Tasili plato, un Sahāras mirri (Myrtus nivellei), kas bez Tasili plato sastopami vēl Tibesti kalnienē Čadā. No dzīvniekiem var minēt krēpjaitas un Dorkas gazeli (Gazella dorcas), kas spējīga nedzert ūdeni vispār. Pateicoties plakankalnē esošajiem avotiem un upēm, to apdzīvo vairāki tūkstoši tuaregu. Plakankalnes klintīs ir saglabājušies aizvēsturiski zīmējumi, kas ir unikāli visas pasaules kontekstā. Līdz mūsdienām atklāti apmēram 15 000 zīmējumu, agrākie no kuriem radīti pirms 12 000 gadiem. 1982. gadā Tasili plato tika iekļauts UNESCO Pasaules mantojuma sarakstā, 1986. gadā Tasili plato kļuva par biosfēras rezervātu, 1993. gadā šeit tika izveidots nacionālais parks. Plakankalnes centrā atrodas Iheriras ieleja (franču: La Vallée d'Iherir), kuras 58 000 ha lielā teritorija 2001. gadā tika iekļauta Rāmsaras vietu sarakstā. Šeit atrodas avoti, ezeri, karsta sistēmas. Tassili N'Ajjer Biosphere Reserve, Algeria Vikikrātuvē par šo tēmu ir pieejami multivides faili. Skatīt: Tasili plato. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)