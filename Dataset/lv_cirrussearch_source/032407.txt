Roberts Mārvins "Bobijs" Halls (angļu: Robert Marvin "Bobby" Hull; dzimis 1939. gada 3. janvārī Pontannē, Kanādā, miris 2023. gada 30. janvārī Vītaunā, ASV) bija kanādiešu hokejists, spēlējis kreisās malas uzbrucēja pozīcijā, Kanādas hokeja izlases dalībnieks. Tiek uzskatīts par vienu no visu laiku izcilākajiem spēlētājiem. 1957. gadā Halls sāka spēlēt NHL. NHL un WHA kopā aizvadījis 23 sezonas, no tām lielāko daļu NHL kluba Čikāgas "Blackhawks" rindās, kā sastāvā 1960.—1961. gada sezonā izcīnīja arī vienīgo Stenlija kausu. 1972. gadā Halls pārcēlās uz Vinipegas "Jets", noslēdzot tobrīd visu laiku lielāko līgumu profesionālajā hokejā - 10 gadi par 2,75 miljoniem ASV dolāriem sezonā. WHA viņš aizvadīja nākamās sešas sezonas, bet savā atvadu sezonā "Jets" jau spēlēja NHL. Bet pēc 18 "Jets" rindās aizvadītām spēlēm viņš tika aizmainīts uz Hartfordas "Whalers". 1974. gadā, spēlējot "Jets" vienībā, viņš bija spēlējošais treneris, bet tika nomainīts sezonas vidū un līdz nākamās sezonas beigām bija trenera asistents. 1978.—1979. gada sezonā, kas bija viņa priekšpēdējā, viņu nomocīja traumas, un visas sezonas laikā viņš piedalījās tikai četrās spēlēs un no hokeja viņš gribēja atvadīties jau pēc tās, bet tā kā "Jets" sāka spēlēt NHL, tomēr izdevās pierunāt Hallu palikt uz vēl vienu sezonu, kurā gan arī viņš aizvadīja tikai 27 spēles. Karjeras laikā viņš ne reizi vien saņēmis dažādus apbalvojumus. Trīs reizes viņam izdevies iegūt Ārta Rosa balvu, 1965. un 1966. gadā arī Hārta balvu, 1965. gadā viņš izcīnīja Lēdijas Bingas balvu, bet 1973. un 1975. gadā viņš izcīnīja Gerija Deividsona balvu kā WHA vērtīgākais spēlētājs. 7 sezonas bija labākais NHL vārtu guvējs, kopš 1998. gada par šādu sasniegumu tiek pasniegta Morisa Rišāra balvu. Piedalījies 12 NHL un 5 WHA visu zvaigžņu spēlēs. 1998. gadā žurnāla The Hockey News veiktajā aptaujā atzīts par visu laiku astoto izcilāko spēlētāju. 1983. gadā uzņemts Hokeja Slavas zālē. Savā ģimenē viņš nebija vienīgais, kurš spēlē hokeju. Astoņus gadus ar viņu kopā "Blackhawks" rindās spēlēja viņa jaunākais brālis Deniss Halls, bet tāpat NHL spēlējis arī viņa dēls Brets Halls. Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) Karjera (angliski)