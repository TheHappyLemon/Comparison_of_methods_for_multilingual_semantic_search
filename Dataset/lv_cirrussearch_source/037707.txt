Propiolskābe (2-propīnskābe, propargilskābe, acetilēnmonokarbonskābe, CH≡C-COOH) pieder pie nepiesātinātajām karbonskābēm ar trīskāršo saiti (tā ir vienkāršākā no šādām karbonskābēm). Propiolskābe ir bezkrāsains šķidrums ar etiķskābei līdzīgu aromātu. Tā šķīst ūdenī. Var iegūt, vārot acetilēndikarbonskābi, kuru iegūst, iedarbojoties ar kālija alkoholātiem uz dibromdzintarskābi. Saules gaismā propiolskābe pārvēršas par trimezīnskābi (1,3,5-benzoltrikarbonskābi). Iedarbojoties ar bromu, no propiolskābes iegūst dibromakrilskābi. Propiolskābei var aizvietot ar metāla atomu ne tikai karboksilgrupas ūdeņraža atomu, bet arī acetilēna atlikuma ūdeņraža atomu. Ar amonjakāliem sudraba nitrāta un vara hlorīda šķīdumiem propiolskābe veido sprāgstošus sāļus. Propiolskābes etilesteris kondensējas ar hidrazīnu, veidojot pirazolonu.