Tetjana Lazareva (ukraiņu: Тетяна Вікторівна Лазарева; dzimusi 1981. gada 4. jūlijā) ir bijusī ukraiņu brīvā stila cīkstone, 2004. un 2012. gada vasaras olimpisko spēļu dalībniece, divkārtējā Eiropas čempione, Pasaules un Eiropas čempionātu medaļniece, Ukrainas Nopelniem bagātā sporta meistare. Dzimusi 1981. gadā Dzeržinskā. Pēc M. Gorkija vārdā nosauktās Doneckas Nacionālās medicīnas universitātes beigšanas, viņa strādāja par ģimenes ārsti poliklīnikā Makijivkā. Ar cīņas sportu Tetjana Lasareva sāka nodarboties kā pusaudze. Viņa kļuva par Doneckas sporta kluba "Dinamo" locekli, un viņu trenēja Igors Gomaņilovs un viņas nākamais vīrs Grigorijs Šepeļevs. Karjeras laikā no 2004. līdz 2008. gadam viņa paņēma ilgāku pārtraukumu, kas bija saistīts ar ģimenes pieaugumu, bet pēc tam veiksmīgi atgriezās uz cīņas paklāja. Tetjana Lasareva starptautiskā karjera sākās 1997. gadā, kad viņa 16 gadu vecumā piedalījās Eiropas un Pasaules sieviešu čempionātos. Startējot svara kategorijā līdz 56 kg, viņa ieņēma 6. vietu Varšavā notikušajā Eiropas čempionātā un 8. vietu pasaules čempionātā Klermonferānā. Tajā pašā gadā Hradeckrālovē Čehija viņa izcīnīja bronzas medaļu Eiropas junioru čempionātā svara kategorijā līdz 54 kg. Tā viņai bija pirmā medaļa, kas iegūta Pasaules un Eiropas čempionātos. No 1997. līdz 2013. gadam Tetjana Lasareva piedalījās 28 lielos starptautiskos turnīros (olimpiskajās spēlēs, Pasaules un Eiropas čempionātos). Junioru līmenī viņa bija 1999. un 2000. gada Eiropas čempione un 1999. gada Pasaules vicečempione. 2004. gadā viņa kļuva par čempioni svara kategorijā līdz 55 kg Pasaules Universitāšu čempionātā Lodzā. Tetjana Lasareva pirmoreiz olimpiskajās spēlēs piedalījās 2004. gadā Atēnās. Svara klasē līdz 55 kg viņa ierindojās 8. vietā. 2008. gadā Tetjana Lasareva uz Pekinas olimpiskās spēlēm netika, jo viņai Ukrainas olimpiskajās atlases sacensībās neizdevās pārspēt Natāliju Sinišinu. 2012. gadā viņa atkal bija olimpiskajās spēlēs Londonā. Cīņā par olimpisko bronzas medaļu viņa zaudēja Žaklīnai Renterijai no Kubas un finišēja 5. vietā. 2000. gada pasaules čempionātā Sofijā Tetjana Lasareva bija svara kategorijā līdz 56 kg otrajā vietā aiz Seiko Jamamoto no Japānas un apsteidza Dženiferi Rīzu no Kanādas. Tādu pašu panākumu viņa guva 2008. gadā Pasaules čempionātā Tokijā. Finālā viņa zaudēja Saori Jošidai no Japānas. Viņa izcīnīja Pasaules čempionāta bronzas medaļas 2001. gadā Sofijā un 2011. gadā Stambulā. 2001. gadā Tetjana Lasareva Budapeštā kļuva par Eiropas čempioni svara kategorijā līdz 56 kg. 2002. gadā viņa atkārtoja šo panākumu Seinejoki (Somija). 2004. gadā Haparandā viņa bija Eiropas vicečempione. Eiropas čempionātu bronzas medaļas viņa ieguva 1999. gadā Gēcisā (Austrija) un 2008. gadā Tamperē (Somija). Ukrainas Nopelniem bagātā sporta meistare. «Лазарева Тетяна Вікторівна» (ukraiņu). Енциклопедія Сучасної України (ЕСУ). Skatīts: 2020-05-04. «TeamUA London» (ukraiņu). Національний олімпійський комітет України. 2012. gada 13. jūlijs. Skatīts: 2020-05-07. Olympedia profils (angliski) FILA profils (angliski) Тетяна Лазарєва: «Нікому не побажала б мати тренером чоловіка» // Intervija laikrakstā «Україна Молода» (ukrainiski)