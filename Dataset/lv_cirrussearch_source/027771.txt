Reihstāgs (vācu: Reichstagsgebäude, Plenarbereich Reichstagsgebäude) ir ēka Berlīnē, Vācijā, no 1999. gada tajā atrodas Vācijas Bundestāgs. 1894. gadā pabeidza Reihstāga būvniecību Vācijas Impērijas reihstāga vajadzībām un to lietoja šim nolūkam līdz 1933. gadam, kad ēkā izcēlās ugunsgrēks. Pēc ugunsgrēka parlaments pārcēlās uz pretī esošo Karaliskās operas ēku (pēdējā sēde notika 1942. gada 26. aprīlī, pēc kuras deputāti izklīda un institūcija pārstāja funkcionēt). Reihstāga ēka palika puspamesta (spārnu, kurā atradās plenārsēžu zāle, pat neremontēja). Ēkas apdzīvojamajā spārnā līdz 1939. gadam atradās Reihstāga bibliotēka. Otrā pasaules kara laikā Reihstāga ēkas logus aizmūrēja un tā kalpoja apkaimes iedzīvotājiem kā bumbu patvertne. Pagrabos iekārtoja kara hospitāli un Berlīnes Universitātes medicīnas centra Charité dzemdību nodaļu. PSRS kara propaganda ēku pasludināja par "nacistiskās Vācijas galveno simbolu" (главный символ нацистской Германии), bet hospitāļa un dzemdību nama ieņemšana 1945. gada 30. aprīlī ir viens no Otrā pasaules kara kulta notikumiem, t.s. "uzvaras karogs" (Знамя Победы). 1992. gadā pēc Vācijas atkalapvienošanās uzsāka ēkas rekonstrukciju, kuru pabeidza 1999. gadā. Rekonstrukcijas kopējās izmaksas bija vairāk kā 300 miljoni eiro un tās arhitekts ir Normans Fosters. Vikikrātuvē par šo tēmu ir pieejami multivides faili. Skatīt: Reihstāgs. Encyclopædia Britannica raksts (angliski)