Vadims Tarasovs (krievu: Вадим Тарасов; dzimis 1976. gada 31. decembrī) ir bijušais krievu hokejists, vārtsargs. Savas karjeras laikā trīs reizes atzīts par Krievijas Superlīgas labāko vārtsargu. Pašlaik (2013) Tarasovs ir Kontinentālās hokeja līgas kluba Ufas "Salavat Julajev" vārtsargu treneris. Profesionāļa karjeru Tarasovs uzsāka 1993.—94. gada sezonā, kad aizvadīja savu debijas spēli Krievijas Augstākās līgas klubā Ustjkamenogorskas "Kazzinc-Torpedo". 1995. gadā Tarasovs pievienojās Krievijas Superlīgas klubam Novokuzņeckas "Metallurg", tās rindās spēlējot līdz pat 2000.—01. gada sezonas noslēgumam. 1999., 2000. un 2001. gadā Tarasovs tika atzīts par Krievijas Superlīgas labāko vārtsargu. 2001.—02. gada sezonu hokejists aizvadīja Amerikas hokeja līgas vienībā Kvebekas "Citadelles", taču tad atgriezās Novokuzņeckā, lai tās sastāvā aizvadītu vēl četras sezonas. 2006. gada vasarā Tarasovs pievienojās Ufas "Salavat Julajev" rindām, tajās aizvadot nākamās trīs sezonas, kā arī izcīnot 2008. gada Krievijas čempiona titulu. 2009.—10. gada sezonu Tarasovs aizvadīja Ņižņekamskas "Ņeftehimik" rindās, tad uz sezonu atgriezās Novokuzņeckas "Metallurg", bet 2011.—12. gada sezonā spēlēja Čerepovecas "Severstal" sastāvā. 2012.—13. gada sezonu aizvadīja Ufas "Salavat Julajev" rindās, bet pēc sezonas beigām kļuva par kluba vārtsargu treneri, beidzot profesionālā spēlētāja gaitas. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)