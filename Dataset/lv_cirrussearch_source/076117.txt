Šis raksts ir par 1945. gadā dzimušu futbolistu. Par citām jēdziena Laizāns nozīmēm skatīt nozīmju atdalīšanas lapu. Laimonis Laizāns (dzimis 1945. gada 30. janvārī Rīgā, miris 2020. gada 16. novembrī) bija latviešu PSRS futbola vārtsargs, kurš spēlēja FK Daugava Rīga un Maskavas "Torpedo" klubos. Viņš tiek uzskatīts par vienu no visu laiku labākajiem Latvijas futbola vārtsargiem. Kad Laizāns vēl bija skolēna vecumā, viņu uz futbola treniņiem uzaicināja pazīstamais futbola treneris Vadims Ulbergs. Iesākumā Laizāns spēlēja laukuma spēlētāja pozīcijā, bet īpaši ne ar ko neizcēlās. Tas mainījās pēc spēles, kur viņam nācās aizvietot vārtsargu. Kopš tās spēles viņš regulāri spēlēja vārtos, lai arī sākumā viņam pašam gribējās gūt vārtus. Tajā laikā vairums sportistu Latvijā spēlēja gan futbolu, gan hokeju, līdz 1965. gadā Laizāns nolēma veltīt visu savu karjeru futbolam. Pēc pāris sezonām FK Daugava Rīga sastāvā viņš saņēma vairākus piedāvājumus no PSRS Augstākās līgas klubiem. Viņš izvelējās pievienoties Maskavas "Torpedo", kurā spēlēja Valentīns Ivanovs un Eduards Streļcovs. Pirmajā sezonā Laizāns aizvadīja 25 spēles, ielaižot 16 vārtus. Bet ziemā, spēlējot hokeju, viņš guva savainojumu, kas pārsvītroja viņa izredzes spēlēt augstākajā līmenī, tāpēc viņš atgriezās Daugavā, kur viņš spēlēja līdz 1976. gadam. Pēc tam viņš vairākus gadus spēlēja FK Alfa Latvijas PSR čempionātā. Miris 2020. gada 16. novembrī 75 gadu vecumā. «Vārtsargi — lieliskie savādnieki». sporto.lv. Arhivēts no oriģināla, laiks: 2021. gada 23. janvārī. Skatīts: 2020. gada 18. novembrī. «Laizāna statistika Padomju līgās». Arhivēts no oriģināla, laiks: 2011. gada 19. jūlijā. Skatīts: 2009. gada 3. aprīlī. Miķelis Rubenis. Latvijas futbola vēsture, 2000, lpp.109-111 «Mūžībā devies izcilais vārtsargs Laimonis Laizāns». lff.lv. 2020. gada 17. novembrī. Skatīts: 2020. gada 18. novembrī.