Debija Renoldsa (angļu: Debbie Reynolds, dzimusi Mērija Frensisa Renoldsa (Mary Frances Reynolds) 1932. gada 1. aprīlī, mirusi 2016. gada 28. decembrī) bija amerikāņu aktrise, dziedātāja, dejotāja, uzņēmēja un kino vēsturniece. Debija Renoldsa atpazīstamību ieguva pēc Helēnas Keinas lomas 1950. gada filmā Three Little Words, par ko viņa tika izvirzīta Zelta globusa balvai nominācijā "Daudzsološākais jaunienācējs". Viņas pirmā galvenā loma bija 19 gadu vecumā filmā "Dziedot lietū". Citas nozīmīgas lomas filmās The Affairs of Dobie Gillis (1953), Susan Slept Here (1954), Bundle of Joy (1956; Zelta globusa nominācija), The Catered Affair (1956), Tammy and the Bachelor (1957), no kuras dziesma Tammy mūzikas topos sasniedza pirmo vietu. 1959. gadā viņa izdeva savu debijas popmūzikas albumu Debbie. Debija filmējās filmās How the West Was Won (1963) un Unsinkable Molly Brown (1964), kas bija biogrāfiskās filmas par skandalozo Moliju Braunu. Viņas Molijas Braunas atveidojums tika izvirzīts Amerikas Kinoakadēmijas balvas nominācijai "Labākā aktrise galvenajā lomā". Citas nozīmīgas lomas bija filmās The Singing Nun (1966), Divorce American Style (1967), What's the Matter with Helen? (1971), Mother (1996; Zelta globusa balvas nominācija) un In & Out (1997). Renoldsa savulaik bija arī kabarē dejotāja. 1979. gadā Renoldsa izveidoja "Debijas Renoldsas deju studiju" Ziemeļholivudā, kas darbojas arī mūsdienās. 2000. gados Debija darbojās kā uzņēmēja, kurai piederēja viesnīca Lasvegasā. 2015. gada augustā tika paziņots, ka Renoldsa tiks nominēta Džīna Heršolta humanitārajai balvai. Balvas pasniegšanas ceremonijā 2015. gada 14. novembrī Renoldsa nevarēja piedalīties, balvu saņēma viņas mazmeita. Laulībā ar dziedātāju Ediju Fišeru piedzima divi bērni. Meita Kerija Fišere, pateicoties princeses Lejas lomai "Zvaigžņu karu" sāgā, kļuva par slavenu kinoaktrisi. «Debie». Discogs. «Studio website». drdancestudio.com. Arhivēts no oriģināla, laiks: 2015. gada 26. novembrī. Skatīts: 2015. gada 27. augustā. «Reynolds to Receive Award». variety.com. Skatīts: 2015. gada 27. augustā. Vikikrātuvē par šo tēmu ir pieejami multivides faili. Skatīt: Debija Renoldsa. IMDb profils (angliski) Internet Broadway Database profils (angliski) AllMovie profils (angliski) Oficiālā tīmekļa vietne Encyclopædia Britannica raksts (angliski) Encyclopædia Universalis raksts (franciski)