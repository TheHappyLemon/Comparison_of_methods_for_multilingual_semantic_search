"Visums rieksta čaumalā" (angļu: The Universe in a Nutshell) ir angļu zinātnieka Stīvena Hokinga grāmata par teorētisko fiziku, kas paredzēta plašam lasītāju lokam. Pirmoreiz izdota 2001. gadā. 2002. gadā grāmata ieguvusi Karaliskās biedrības Zinātnes grāmatu balvu (Science Book Prize). Grāmatā skaidroti Visuma pastāvēšanas principi, izmantoti teorētiskās fizikas jēdzieni. Populārzinātniskā formā lasītāji tiek iepazīstināti ar pētījumiem, atklājot sarežģītos Visuma noslēpumus. Grāmatā īpaša uzmanība veltīta A. Einšteina vispārīgajai relativitātes teorijai, kvantu teorijai, laika formai, Visuma vēsturei, brānu pasaulei. Starp grāmatas tēmām ir jautājumi par to, vai informācijas pazušana melnajos caurumos var ietekmēt mūsu spēju paredzēt nākotni, vai ceļošana laikā ir iespējama un vai attīstītāka civilizācija varētu atgriezties pagātnē un to izmainīt. Grāmatā iekļautas krāsainās ilustrācijas, kas padara uzskatāmāku sniegto informāciju par elementārdaļiņām, par plakņu un stīgu pārvietošanos vienpadsmit dimensijās, par melno caurumu iztvaikošanu un pazušanu. Grāmatas nosaukums tēlaini atspoguļo Visuma izveidošanos — tam uzdīgstot no pirmatnējas kosmiskas sēklas, piemēram, no neliela riekstiņa. «The Universe in a Nutshell». hawking.org.uk. Arhivēts no oriģināla, laiks: 2017. gada 3. septembrī. Skatīts: 2018. gada 23. martā.