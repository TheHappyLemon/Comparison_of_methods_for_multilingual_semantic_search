Uldis Augulis (dzimis 1972. gada 16. martā Dobelē) ir latviešu politiķis, pašreizējais labklājības ministrs. Bijis Latvijas satiksmes un vairāku Saeimas sasaukumu deputāts. Pārstāv Latvijas Zemnieku savienību un Zaļo un Zemnieku savienību. Ievēlēts 14. Saeimā. U. Augulis ir dzimis 1972. gada 16. martā Dobelē. No 1978. līdz 1990. gadam mācījies Jaunpils vidusskolā. Pēc skolas beigām nodarbojies ar zemkopību: no 1990. līdz 1996. gadam bija zemnieku saimniecības "Īves" līdzīpašnieks, bet 1996. gadā kļuvis par zemnieku saimniecības "Auguļi" īpašnieku. 1999. gadā sācis studēt Latvijas Universitātes Ekonomikas un vadības fakultātē, to beidzis 2003. gadā. No 2003. līdz 2006. gadam U. Augulis bijis arī SIA "Dobeles autobusu parks" padomes priekšsēdētājs un Latvijas pārstāvis Eiropas Savienības Reģionu komitejā. No 2005. līdz 2006. gadam bijis Kārļa Ulmaņa piemiņas muzeja "Pikšas" konsultatīvās padomes priekšsēdētājs. 1997. gadā U. Augulis pirmo reizi piedalījās pašvaldību vēlēšanās, kad kandidēja uz vietu Bērzes pagasta padomē no Latvijas Zemnieku savienības (LZS) saraksta, taču netika ievēlēts. 2000. gadā iekļuva pagasta padomē un uzreiz arī tika ievēlēts par padomes priekšsēdētāju. Togad kļuvis arī par LZS Dobeles nodaļas valdes priekšsēdētāju. 2001. gadā pašvaldību vēlēšanās atkal ievēlēts Bērzes pagasta padomē un saglabājis priekšsēdētāja vietu, tāpat U. Augulis kļuva arī par Latvijas Pašvaldību savienības domes locekli un Pagastu apvienības valdes locekli. Šajos amatos bijis līdz 2006. gadam (ievēlēts arī 2005. gada pašvaldību vēlēšanās). 2006. gadā U. Augulis pirmo reizi parādījās nacionālā mēroga politikā, kad kandidēja 9. Saeimas vēlēšanās no Zaļo un Zemnieku savienības saraksta Zemgales apgabalā, bet netika ievēlēts. Taču uzreiz pēc valdības apstiprināšanas U. Augulis iekļuva Saeimā aizvietojot no Zemgales apgabala saraksta ievēlēto Dagniju Staķi, kas pildīja labklājības ministres pienākumus un uz laiku nolika mandātu. Vietu Saeimā zaudēja, kad D. Staķe atgriezās Saeimā 2007. gada 20. decembrī. Šajā laikā U. Augulis bija arī Zemkopības ministrijas parlamentārais sekretārs. 2008. gada janvārī U. Augulis tika iecelts par Labklājības ministrijas parlamentāro sekretāru. Amatā bija līdz 2009. gada 12. martam, kad tika apstiprināts par labklājības ministru Valda Dombrovska valdībā. 2010. gadā tika ievēlēts 10. Saeimā, taču darbu turpināja valdībā — kā satiksmes ministrs Valda Dombrovska otrajā Ministru kabinetā. Ārkārtas 11. Saeimas vēlēšanās U. Augulis ar trešo numuru kandidēja no ZZS saraksta Zemgales apgabalā un atkal tika ievēlēts Saeimā, kur frakcija darbojās opozīcijā. 2014. gada janvārī kļuva par labklājības ministru Laimdotas Straujumas valdībā. Amatu saglabāja arī Laimdotas Straujumas otrajā valdībā, pirms darba sākuma tajā ievēlēts 12. Saeimā. 2016. gada februārī kļuva par satiksmes ministru Māra Kučinska valdībā. 2018. gadā 13. Saeimas vēlēšanās ievēlēts Saeimā no Zaļo un Zemnieku savienības, līdzīgu panākumu atkārtojot 2022. Saeimas vēlēšanās, kad tika ievēlēts 14. Saeimā. 2023. gada 15. septembrī ievēlēts par labklājības ministru Evikas Siliņas Ministru kabinetā. «Uldis Augulis». Latvijas Republikas Ministru kabinets. Arhivēts no oriģināla, laiks: 2014. gada 1. februārī. Skatīts: 2009. gada 31. augustā. «Zaļo un Zemnieku savienība». CVK. Arhivēts no oriģināla, laiks: 2010. gada 29. decembrī. Skatīts: 2009. gada 31. augustā. «Uldis Augulis». 9. Saeima.[novecojusi saite] Jānis Kincis. «Apstiprina jauno valdību Laimdotas Straujumas vadībā». Diena.lv, 2014. gada 5. novembrī. Skatīts: 2014. gada 5. novembrī.