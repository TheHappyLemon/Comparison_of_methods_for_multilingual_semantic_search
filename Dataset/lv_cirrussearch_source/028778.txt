Piešķirtais dzimums jeb bioloģiskais dzimums ir dzimums, kas tiek piešķirts cilvēkam piedzimstot, balstoties uz virspusēju ārējo dzimumorgānu pārbaudi, kas vairumā gadījumu ļauj skaidri noteikt vai jaundzimušais ir vīriešu vai sieviešu dzimuma. Dzimumu parasti piešķir medmāsa, vecmāte, ārsts vai radinieks, ievērojot dzimtes binaritātes teoriju. Tomēr, noteiktā skaitā gadījumu dzimuma pazīmes pilnībā neatbilst vienam vai otram dzimumam, tādēļ ir iespējama ķirurģiska iejaukšanās, kuras mērķis ir cilvēka ārējo dzimumorgānu pielāgošana vienam vai otram dzimumam. Ja dzimšanas brīdī dzimums tika noteikts un piešķirts nepareizi, vēlāk iespējama dzimuma atkārtota piešķiršana. Iemesli tam var būt dažādi, piemēram, acīmredzama kļūda dzimuma piešķiršanas brīdī; bērna vai jau pieaugušā indivīda dzimumidentitātes maiņa. Šajā gadījumā, pēc cilvēka paša izvēles, var tikt veikta ķirurģiska operācija (sk. dzimuma maiņas operācija un transseksualitāte). Vēsturiski, cilvēka bioloģiskais dzimums tika noteikts pēc ārējām dzimumorgānu atšķirībām un bērns tika audzināts atbilstoši savam dzimumam. Mūsdienās, bioloģiskais dzimums ietver ne tikai ārējās dzimumu atšķirības, bet arī ķermeņa hormonālo un hromosomu uzbūvi. Jau pirms dzimšanas, atbilstoši hromosomām notiek arī atšķirīga smadzeņu attīstība, kas redzama pusaudžu vecumā, kad organisms izstrādā noteiktus hormonus, kuru ietekmē pusaudžiem parādās sekundārās dzimuma pazīmes. Neraugoties uz bioloģiskajām atšķirībām visos līmeņos, līdzību sievietes un vīrieša ķermenī ir daudz vairāk nekā atšķirību. Костикова, Ирина Викторовна. Введение в гендерные исследования. Aspekt Press, 2005. ISBN 5-7567-0331-4. OCLC 717739022.