Ederzitu Antoniu Masedu Lopišs (portugāļu: Ederzito António Macedo Lopes; dzimis 1987. gada 22. decembrī Bisavā), plašāk zināms kā Eders (portugāļu: Éder) ir bijušais Portugāles futbolists, kurš spēlēja uzbrucēja pozīcijā. Dzimis Bisavā, bērnībā pārvācies uz Portugāli. Karjeru sācis Portugāles zemāko līgu klubos. Portugāles Premjerlīgā debitējis 2008. gada 24. augustā Koimbras "Académica" sastāvā. Pirmos vārtus kluba sastavā guvis 2009. gada 16. maijā, 3—1 uzvarā pret Naval. 2011.—2012. gada sezonā kopā ar klubu kļuva par Portugāles kausa ieguvēju, lai gan finālā nepiedalījās. 2012. gada vasarā Eders pievienojās SC Braga. Jaunā kluba sastāvā debitēja 2. septembra spēlē pret FC Paços de Ferreira. Diezgan ātri Eders kļuva par Braga pamatsastāva spēlētāju, pirmos vārtus klubā guva 23. septembrī, gūstot 2 vārtus 4—1 uzvarā pret Rio Ave FC. Kopumā savā pirmajā sezonā Braga Eders kļuva par komandas rezultatīvāko spēlētāju, līgā gūstot 13 vārtus. Tāpat Eders kluba sastāvā piedalījās sešās UEFA Čempionu līgas grupu turnīra spēlēs, vārtus negūstot. 2013.—2014. gada sezonu Eders gandrīz pilnībā izlaida traumu dēļ. 2014.—2015. gada sezonā 29 līgas spēlēs guva 10 vārtus. Tāpat ar Braga iekļuva Portugāles kausa finālā, kurā gan pēcspēles 11 metru sitienu sērijā piekāpās Lisabonas "Sporting", Ederam nerealizējot savu 11 metru sitienu. 2015. gada 28. jūnijā Eders pievienojās Anglijas Premjerlīgas klubam Swansea City. Velsas kluba sastāvā debitējis 8. augustā, nākot uz maiņu 2—2 neizšķirtā pret Londonas "Chelsea". Kopumā 15 spēlēs klubā Eders vārtus neguva un sezonas gaitā tika izīrēts Francijas 1. līgas klubam Lille, kur viņš debitēja 3. februārī, nākot uz maiņu 1—0 uzvarā pār SM Caen. Pirmos vārtus Lille sastāvā guva 7. februārī 1—1 neizšķirtā pret Stade Rennais F.C.. Kopumā sezonā Eders Lille sastāvā 13 spēlēs guva 6 vārtus. Pēc sezonas Lille izpirka Ederu no Swansea City. 2017. gada vasarā Eders uz īres tiesībām ar izpirkuma iespēju pievienojās Maskavas "Lokomotiv". Kopā ar "Lokomotiv" Eders kļuva par Krievijas čempionu, 18 spēlēs gūstot 4 vārtus. Pēc sezonas beigām "Lokomotiv" izpirka Ederu no Lille. 2020. gada 21. oktobrī Eders guva savus pirmos vārtus UEFA Čempionu līgā, 2—2 neizšķirtā pret Zalcburgas "Red Bull". Eders izlašu līmenī izvēlējās pārstāvēt Portugāli. Izlasē debitējis 2012. gada 11. augustā, nākot uz maiņu 3—0 uzvarā pār Azerbaidžānu. Eders tika iekļauts Portugāles sastāvā 2014. gada Pasaules kausam, piedaloties visās 3 grupu turnīra spēlēs. Pirmos vārtus izlases sastāvā Eders guva 2015. gada 16. jūnijā pārbaudes spēlē pret Itāliju. Eders tika iekļauts izlases sastāvā 2016. gada Eiropas čempionātā, kurā viņš nāca uz maiņu 3 spēlēs. Finālā pret Franciju papildlaikā guva vienīgos vārtus, palīdzot Portugālei pirmo reizi vēsturē kļūt par Eiropas čempioniem. Tie bija Edera pirmie vārti izlasē oficiālās spēlēs. Eders bija iekļauts 35 spēlētāju kandidātu sarakstā 2018. gada Pasaules kausam, tomēr neiekļuva galīgajā sastāvā. Koimbras "Académica" Portugāles kauss: 2011—12 SC Braga Līgas kauss: 2012—13 Maskavas "Lokomotiv" Krievijas Premjerlīga: 2017—18 Krievijas kauss: 2018—19, 2020—21 Krievijas Superkauss: 2019 Portugāle Eiropas čempionāts: 2016 «Swansea City set to sign Portugal striker Eder from Sporting Braga». BBC Sport. 2015. gada 28. jūnijs. Skatīts: 2015. gada 28. jūnijs. Чемпион Европы – в «Локо» [European champion – to Lоко] (krievu). Lokomotiv Moscow. 2017. gada 23. augusts. Skatīts: 2017. gada 23. augusts. Phil McNulty. «Portugal 1–0 France». BBC Sport, 2016. gada 10. jūlijs. Skatīts: 2016. gada 10. jūlijs. WorldFootball profils (angliski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) Eu-football.info profils (angliski) FBref spēlētāja profils (angliski)