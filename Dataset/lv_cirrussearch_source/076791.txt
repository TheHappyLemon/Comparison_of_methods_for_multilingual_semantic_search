Šis raksts ir par hokejistu. Par citām jēdziena Hartmanis nozīmēm skatīt nozīmju atdalīšanas lapu. Toms Hartmanis (dzimis 1987. gada 12. decembrī Liepājā) ir bijušais latviešu hokejists, centra uzbrucējs. Karjeras lielāko daļu aizvadījis Latvijas čempionātā, kopā ar HK Kurbads kļūstot par divkārtēju Latvijas čempionu. Savu karjeru Toms sāka Zviedrijā, kur no 2004. līdz 2007. gadam spēlēja Stocksunds IF un Almtuna IS junioru klubos. 2007-08 sezonā Hartmanis spēlēja HK Rīgas 2000 rindās. 2009.-10. gada sezonā Hartmanis spēlēja HK Dinamo Juniors Baltkrievijas Ekstralīgā, kā arī divas spēles aizvadīja Rīgas "Dinamo" sastāvā. 2010.-11. un 2011.-12. gada sezonu viņš aizvadīja Anglijā, bet 2012.-13. gada sezonā piedalījās arī 13 spēlēs Kazahstānas čempionātā. 2013. gada vasarā Hartmanis pievienojās Latvijas virslīgas klubam HK Kurbads. Turpmākajās trīs sezonās kopā ar komandu trīs reizes izcīnīja Latvijas čempionāta sudraba medaļas. 2017. un 2018. gadā kļuva par valsts čempionu, 2017. gadā tiekot atzīts arī par finālsērijas vērtīgāko spēlētāju. 2019. gadā Hartmanis paziņoja par karjeras noslēgšanu, taču turpmākajos gados tomēr vēl turpināja spēlēt HK Kurbads sastāvā, 2023. gadā kopā ar komandu kļūstot par Igaunijas čempionu. Latvijas izlases rindās piedalījies četrās pārbaudes spēlēs. Junioru vecumā spēlējis divos Pasaules čempionātos junioriem, kā arī divos Pasaules čempionātos hokejā U-18 jauniešiem. Eliteprospects profils (angliski) Internet Hockey Database profils (angliski) Eurohockey profils (angliski)