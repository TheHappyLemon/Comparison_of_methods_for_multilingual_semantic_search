2020. gada ASV prezidenta vēlēšanas bija 59. ASV prezidenta vēlēšanas, kas notika 2020. gada 3. novembrī. Tajās vēlēja ASV prezidentu un viceprezidentu. Demokrātu partijas kandidāti Džo Baidens un Kamala Herisa uzvarēja. Donalds Tramps kļuva par pirmo prezidentu kopš 1992. gada un vienpadsmito prezidentu ASV vēsturē, kurš netika pārvēlēts. Šajās vēlēšanās bija augstākā vēlētāju aktivitāte kopš 1900. gada. Demokrātiskās partijas viceprezidenta amata kandidāte Kamala Herisa kļuva par pirmo sievieti viceprezidenti ASV vēsturē. 2016. gadā tika ievēlēts Donalds Tramps. Prezidentūru Tramps sāka kā visnepopulārākais ASV prezidents pēdējās četrās desmitgadēs un vecākais ASV prezidents amatā stāšanās brīdī. Trampa prezidentūra pārklājās ar globālo COVID-19 pandēmiju un viņa darbība tās ierobežošanā tika vērtēta kā neefektīva. Neskatoties uz to, Donalds Tramps nolēma kandidēt uz otro termiņu. Savukārt Demokrātiskā partija 2020. gada 19. augustā šim amatam nominēja bijušo ASV viceprezidentu zem Obamas valdības Džo Baidenu. Kā viceprezidenta kandidāti Džo Baidens izvēlējās Kamalu Herisu. No Demokrātiskās partijas priekšvēlēšanu sacensībās pieteicās 29 galvenie kandidāti. Pēc tās saucamās lielās otrdienas Super Tuesday priekšvēlēšanu sacīkstē priekšā izvirzījās Vermontas senators Bērnijs Sanderss un bijušais ASV viceprezidents Džo Baidens. COVID-19 pandēmijas dēļ Bērnijs Sanderss izstājās no sacensības tā ļaujot Džo Baidenam kļūt par Demokrātu partijas oficiālo kandidātu. Republikāniskā partija bez nekādas īstas opozīcijas nominēja tābrīža ASV prezidentu Donaldu Trampu. Zemāk apkopotas priekšvēlēšanu aptauju prognozes no 2019. gada septembra līdz pat vēlēšanu dienai. Džo Baidena izredzes uzvarēt visā šajā periodā bija vērtētas vidēji par 7,9% augstāk nekā Donalda Trampa izredzes. Tuvojoties 3. novembra vēlēšanām un balsu skaitīšanas gaitā prezidents Donalds Tramps vairākkārt pauda apgalvojumus par krāpšanos vēlēšanās. 5. novembrī ASV telekanāli MSNBC, ABC, CBS un NBC pārtrauca pārraidīt tiešajā ēterā Trampa preses konferenci, bet CNN translāciju papildināja ar uzrakstu kadrā: "Bez jebkādiem pierādījumiem Tramps apgalvo, ka tiek apkrāpts". 6. novembrī ASV telekanālu prognozes liecināja, ka Baidens nodrošinājis 253 no 270 elektoru balsīm, kas nepieciešamas, lai kļūtu par prezidentu. Telekanāls "Fox News" un ziņu aģentūra "Associated Press" prognozēja, ka Baidens uzvarējis arī Arizonā, kas viņam dotu pavisam 264 elektoru balsis. Savukārt Tramps bija nodrošinājis sev 214 elektoru balsis. Balsu skaitīšanas prelimināro rezulātu paziņošana ievilkās sešās pavalstīs - Aļaskā, Arizonā, Džordžijā, Nevadā, Pensilvānijā un Ziemeļkarolīnā. Pēc 6. novembrī saskaitītajām balsīm Tramps bija vadībā Aļaskā un Ziemeļkarolīnā, kamēr Baidens Arizonā, Džordžijā, Pensilvānijā un Nevadā. Džordžijas pavalsts paziņoja, ka pārskaitīs ASV prezidenta vēlēšanās nodotās balsis, jo saskaņā ar sākotnējiem skaitīšanas rezultātiem bijušais viceprezidents Džo Baidens prezidentu Donaldu Trampu apsteidzis tikai par mata tiesu. 7. novembrī vadošie Savienoto Valstu televīzijas kanāli CNN, NBC un CBS paziņoja, ka ASV prezidenta vēlēšanās uzvarējis Džo Baidens, jo viņš guvis uzvaru arī Pensilvānijas štatā, tādējādi nodrošinot sev vismaz 273 no 538 elektoru balsīm. 19. novembrī Džordžijas štata sekretārs atzina, ka manuālā balsu pārskaitīšana ir apstiprinājusi Džo Baidena uzvaru arī šajā štatā. 9. decembrī tika apstiprināti vēlēšanu rezultāti visās ASV štatos un Kolumbijas apgabalā. 14. decembrī notika pavalstu elektoru kolēģijas sanāksme, Baidens ieguva 306 elektoru balsis, bet Tramps 232 balsis. Galīgais balsojums 2021. gada 6. janvārī bija jāapstiprina ASV Kongresa balsojumā. Nepārvēlētais prezidents Tramps aicināja viceprezidentu Maiku Pensu neapstiprināt Džo Baidena uzvaru prezidenta vēlēšanās. Reaģējot uz Trampa sacīto, Penss paziņoja, ka neiejauksies, lai apturētu Baidena uzvaras apstiprināšanu Kongresā. Laikā, kad notika abu palātu kongresmeņu sesija, atskanēja paziņojums, ka "ārēju draudu" dēļ neviens nevar ne ieiet, ne pamest Kapitolija kompleksu. Prezidentu Trampu atbalstošajiem protestētājiem izdevās ielauzties Kapitolijā, pēc kā apturēja Kongresa sesiju. No Kapitolija ēkas evakuēja viceprezidentu Maiku Pensu, kurš vadīja abu Kongresa palātu sesiju. Kad Kapitolija ēku atbrīvoja no protestētājiem, parlamenta deputāti atsāka sēdi, kurā naktī uz 7. janvāri apstiprināja demokrātu partijas pārstāvja Džo Baidena uzvaru prezidenta vēlēšanās. Tramps pret Baidenu: kurš kuru? apollo.lv, atjaunināts 07.11.2020 13:18 Televīzijas kanāli: ASV prezidenta vēlēšanās uzvarējis Džo Baidens LETA 2020. gada 7. novembrī 18:51 Džordžijā manuāli pārskaitītas balsis; uzvarētājs ir Baidens tvnet.lv 2020. gada 20. novembrī Elektoru kolēģija apstiprina Baidena uzvaru ASV prezidenta vēlēšanās lsm.lv 2020. gada 15. decembrī Trampa atbalstītāju un policijas sadursmju dēļ slēgta Kapitolija ēka lsm.lv 2021. gada 6. janvārī ASV parlaments pēc nemieriem Vašingtonā atsāk darbu; sadursmēs 4 bojāgājušie lsm.lv 2021. gada 7. janvārī