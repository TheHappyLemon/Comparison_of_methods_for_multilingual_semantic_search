Livingstona augļēdājsikspārnis jeb Livingstona augļsikspārnis (Pteropus livingstonii) ir apdraudēta augļēdājsikspārņu dzimtas suga, kas dzīvo Komoru salās Indijas okeāna rietumu daļā. Liela sikspārņu suga, kuras ķermeņa garums ap 30 cm, bet spārnu plētums var pārsniegt 1,4 m. Pamatkrāsa melna, ar atsevišķiem zeltainiem vai dzeltenbrūniem matiem un plankumiem, kuru lielums dažādiem īpatņiem ir atšķirīgs. Acis lielas, oranžas vai sarkanas. Sastopams tikai divās Komoru arhipelāga salās — Nazidžā un Mvali. Dzīvo kolonijās. Mitinās kalnu mežos 300 līdz 960 metru augstumā. Uzturas augstos kokos slīpās nogāzēs, parasti ūdeņu tuvumā, kur dabiskais reljefs tos pasargā no nelabvēlīgiem laika apstākļiem. Sugai nav eholokācijas orgānu, un tā izmanto dzirdi. Barību dodas meklēt naktīs. Pārtiek pamatā no augļu sulas vai mīkstuma, arī putekšņiem, sēklām un lapām. Ēdienkarti var papildināt naktstauriņi. 2002. gadā divdesmit kolonijās dzīvoja ap 1200 Livingstona augļēdājsikspārņu. Lielāko apdraudējumu rada cikloni un dabisko mežu izciršana, lai paplašinātu lauksaimniecībai izmantojamo zemju platību priekš kokospalmām, maniokas, krustnagliņām, saldajiem kartupeļiem, kukurūzas un zirnājiem. Lai novērtētu sugas stāvokli savvaļā, 1990. gadā Komoras apmeklēja Džeralds Darels. Tika organizētas trīs ekspedīcijas, kuru laikā ieguva 17 īpatņus. Tie kļuva par pamatu vairoties spējīgai kolonijai Darela un Bristoles zoodārzos. Pteropus livingstonii, Sarkanā grāmata Integrated Taxonomic Information System «Wildscreen Arkive. Livingstone's flying fox». Arhivēts no oriģināla, laiks: 2016. gada 16. maijā. Skatīts: 2015. gada 17. martā. Arhivēts 2016. gada 16. maijā, Wayback Machine vietnē. Bats in the Comoros Islands. Livingstone's fruit bat[novecojusi saite] Fruit Bats, Family Pteropodidae