Pokémon Go ir 2016. gadā izdota Niantic izstrādāta bezmaksas GPS bāzēta papildinātās realitātes spēle iOS un Android mobilajām ierīcēm. Spēlē iespējams noķert un trenēt virtuālus Pokémon tēlus (pokemonus), kā arī cīnīties ar citiem pokemoniem. Lai arī spēle ir pieejama bez maksas, par naudu iespējams iegādāties spēles papildinājumus. Nākotnē plānots piedāvāt arī valkājamu Bluetooth ierīci Pokémon Go Plus, kas brīdinās lietotājus par tuvumā esošiem pokemoniem. Spēle ļoti ātri kļuva populāra, un uzņēmums Digital Vision ziņoja, ka divas dienas pēc laišanas klajā Pokemon Go lejupielādēta jau 5,16% ASV Android ierīču. Pokémon GO spēlētāji iejūtas pokemonu trenera lomā. Spēlē var ķert un trenēt pokemonus un sacensties ar citiem pokemonu treneriem. Spēles sākumā spēlētājs izveido savu avatāru. Spēlētājam pārvietojoties reālajā pasaulē, viņa avatārs, pateicoties GPS, ceļo pa karti spēlē. Ja spēlētājam blakus atrodas kāds pokemons, spēle par to paziņo un piedāvā spēlētājam to sameklēt, izmantojot telefona vai planšetdatora kameru. Pokemona attēlu spēles laikā var ieraudzīt caur telefona kameru. Dažādās vietās atrodami dažādi pokemoni, piemēram, ūdens pokemonus var sastapt pie upēm, ezeriem vai strūklakām. Spēlē ir virtuālā valūta — pokemonētas, ko spēlētāji var nopirkt par naudu. Par šīm monētām spēlē var iegādāties dažādas priekšrocības, kas paātrina spēlētāja progresu. Dažreiz šīs monētas var atrast tāpat kā pokemonus. Visi pirkumi un pokemoni ir atrodami inventārā, kurā ietilpst 500 vienību. Sastopot savvaļas pokemonu, spēlētājs to var noķert, metot pokemonam ar pokebumbu. Pokemoni no pokebumbas spēj izvairīties, tāpēc pirms pokebumbas mešanas spēlētājs var pārliecināties par to, kādas krāsas riņķis ir apkārt pokemonam: ja tas ir zaļš, pokemonu var noķert, ja oranžs — pokemons var aizbēgt, bet, ja sarkans, tas visticamāk aizbēgs. Jebkurā brīdī pokemonu var nofotografēt. Par veiksmīgi noķertu pokemonu spēlētājs var saņemt virtuālo spēles valūtu: zvaigžņu putekļus un konfektes, ar kurām var attīstīt pokemonu spējas. Pokemonus var arī iegūt nopērkot to olas un ievietot olas inkubatorā. Lai ola izšķiltos, spēlētājam jānostaigā noteikts attālums (no 2 km līdz 10 km). Tas, kāds pokemons izšķilsies, ir atkarīgs no tā, cik lielu attālumu spēlētājs ir nostaigājis. Reto pokemonu pievilināšanai iespējams arī iegādāties ēsmu. Anthony Domanico. «Catch Pokemon in real life with Nintendo's upcoming mobile game». CNET, 2015. gada 10. septembris. Skatīts: 2015. gada 14. septembris. «Arhivēta kopija». Arhivēts no oriģināla, laiks: 2016. gada 16. jūlijā. Skatīts: 2016. gada 19. jūlijā. Oficiālā tīmekļa vietne