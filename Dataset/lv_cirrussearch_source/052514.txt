Iņčuaņa (ķīniešu: 银川, piņjiņs: Yínchuān; یٍچُوًا) ir prefektūras līmeņa municipalitāte Ķīnas vidienē, Ninsjas Hueju autonomā reģiona galvaspilsēta. Izvietojusies reģiona ziemeļdaļā Huanhes ielejā starp Helanšaņa grēdu rietumos un Ordosa tuksnesi austrumos. Robežojas ziemeļos ar Šidzuišaņu, dienvidos — ar Udžunu, bet austrumos un rietumos — ar Iekšējo Mongoliju. Apmēram trešā daļa pilsētas iedzīvotāju ir hueji. Dibināta kā Fupinas apriņķis 1. gadsimtā p.m.ē. 24. gadā p.m.e. dibināta Beidiaņas (北典, Běidiǎn) pilsēta. 6. gadsimtā nosaukums mainīts uz Huaijuaņu (怀远, Huáiyuǎn). 677. gadā pilsētu iznīcināja plūdi, bet jau nākamajā gadā to uzcēla no jauna nedaudz tālāk rietumos. Pēc Tanu dinastijas krišanas 907. gadā to ieņēma tangutu Rietumu Sja valsts un padarīja par savu galvaspilsētu. 1227. gadā, kad tangutu valsti pakļāva mongoļi, pilsēta tika izlaupīta un liela daļa iedzīvotāju nogalināti. Minu un Cjinu dinastiju laikā šeit bija Ninsjas prefektūras centrs. 1928. gadā no Gaņsu provinces tika atdalīta Ninsja kā atsevišķa province, un Ninsjas pilsēta kļuva par tās centru. 1944. gadā pilsēta tika pārdēvēta tagadējā vārdā, kas nozīmē ‘Sudraba straume’. http://www.citypopulation.de/php/china-ningxia-admin.php; Ķīnas Tautas Republikas Septītā nacionālā tautskaite. «Inčuana». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 270. lpp. 行政区划网 Vikikrātuvē par šo tēmu ir pieejami multivides faili. Skatīt: Iņčuaņa. Encyclopædia Britannica raksts (angliski)