Nātrija azīds (NaN3) ir balta, toksiska cietviela. To lieto par pārējo azīdu izejvielu. Nātrija azīds, tāpat kā visi citi azīdi, ir sprāgstviela. Tas ir slāpekļūdeņražskābes nātrija sāls. Nātrija azīdu iegūst 2 stadiju procesā. Vispirms no metāliska nātrija un amonjaka iegūst nātrija amīdu: 2Na + 2NH3 → 2NaNH2 + H2 Tam reaģējot ar slāpekļa oksīdu, veidojas nātrija azīds: 2NaNH2 + N2O → NaN3 + NaOH + NH3 Nātrija azīds ir balta, kristāliska viela, kas labi šķīst ūdenī. Karsējot pie ~300 °C tas sadalās par metālisku nātriju un slāpekli. Nātrija azīds ir indīgs, saindēšanās simptomi ir līdzīgi, kā saindējoties ar cianīdiem. Azīdjoni bloķē šūnu spēju uzņemt skābekli. Nātrija azīds skābā vidē sadalās, to lieto, lai iznīcinātu pārpalikumus. Galvenie nātrija azīda pielietojumi ir sprāgstvielas (gan tīrā veidā, gan kā izejviela) un indes. Nātrija azīdu dažreiz lieto kā konservantu, lai šķīdumos neaugtu baktērijas. Nātrija azīdam reaģējot ar halogēnorganiskajiem savienojumiem, var iegūt organiskos azīdus. Lielākā daļa azīdu ir mazšķīstoši. Detonatoros parasti lieto svina azīdu, kuru iegūst, nātrija azīdam reaģējot ar kādu šķīstošu svina sāli.