Kristīna Rene Hendriksa (angļu: Christina Rene Hendricks; dzimusi 1975. gada 3. maijā) ir amerikāņu aktrise un bijusī modele. Saņēmusi dažādus apbalvojumus, tostarp sešas Primetime Emmy balvas nominācijas, divas Ekrāna aktieru ģildes balvas un divas Kritiķu izvēles televīzijas balvas. Viņa pazīstama ar Džoanas Herisas lomu kritiķu atzinīgi novērtētajā AMC drāmas seriālā Mad Men. 2010. gadā žurnāla Esquire veiktā sieviešu lasītāju aptaujā viņu izvēlējās par "seksīgāko sievieti pasaulē". Viņu arī atzina par izskatīgāko sievieti Amerikā. Hendriksa dzimusi amerikānes un angļa ģimenē Noksvilā, Tenesī štatā, bet pieauga Portlendā, Oregonas štatā un Tvinfalsā, Aidaho štatā, kur viņa sāka aktīvi darboties vietējā teātrī. Pēc vidusskolas pabeigšanas Virdžīnijā viņa pārcēlās uz Ņujorku un pēc dalības Seventeen vāka konkursā sāka modeles karjeru. Viņa turpināja strādāt starptautiski kā modele vairāk nekā desmit gadus, pirms pārgāja uz aktiermākslu. Hendriksa atveidoja lomas vairākos televīzijas seriālos, tostarp Beggars and Choosers (2001—2002), "Jāņtārpiņš" (2002–2003) un Kevin Hill (2004—2005), pirms viņu 2007. gadā izvēlējās Džoanas Holovejas lomā AMC drāmas seriālā Mad Men, kurā viņa bija viena no galveno aktieru ansambļa sastāva līdz pat seriāla noslēgumam 2015. gadā. Viņa saņēma kritiķu atzinību par savu aktierspēli, tostarp sešas Emmy balvas nominācijas un vairākas Ekrāna aktieru ģildes balvas kategorijā "Labākais aktieru ansamblis". Filmējoties seriālā Mad Men viņa paralēli sāka piedalīties arī filmās, saņemot kritiķu atzinību par savu sniegumu Nikolasa Vindinga Refna asa sižeta drāmā "Draivs" (2011), Sallijas Poteres drāmā Ginger & Rosa (2012) un Raiena Goslinga neonuāra fantāzijā "Zudusī upe" (2014). Pēc seriāla Mad Men noslēguma Hendriksa filmējās komēdijseriālā Another Period (2015—2016) un SundanceTV drāmas seriālā Hap and Leonard (2016). Viņa atkal apvienojās ar Refnu, lai atveidotu otrā plāna lomu viņa trillera filmā "Neona dēmons" (2016), kam sekoja lomas komēdijā "Dūru cīņa" (Fist Fight, 2017), šausmu filmā "Svešinieki: Nakts medības" (The Strangers: Prey at Night, 2018) un animācijas komēdijā "Rotaļlietu stāsts 4" (2019). Televīzijā viņa atgriezās ar galvenajām lomām krimināldrāmas seriālā Tin Star (2017—2019) un NBC komēdijas kriminālseriālā Good Girls (2018—2021). «The Esquire Survey of the American Woman». Esquire. 2010. gada 20. aprīlis. Skatīts: 2011. gada 28. maijs. Denmark Welles. «Mad Men's Christina Hendricks voted best-looking woman in US | People». The First Post, 2010. gada 23. aprīlis. Arhivēts no oriģināla, laiks: 2011. gada 8. augustā. Skatīts: 2011. gada 20. februāris. Lesley Goldberg. «Christina Hendricks to Topline NBC's 'Good Girls' in Recasting». The Hollywood Reporter (en-US), 2017-07-10. Skatīts: 2023-04-07. Vikikrātuvē par šo tēmu ir pieejami multivides faili. Skatīt: Kristīna Hendriksa. IMDb profils (angliski) AllMovie profils (angliski)