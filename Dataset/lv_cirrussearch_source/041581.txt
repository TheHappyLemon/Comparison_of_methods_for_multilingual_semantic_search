"Ziemas ainava ar putnu slazdu" ir 16. gadsimta flāmu gleznotāja Pītera Brēgela Vecākā 1565. gadā radīta glezna. Gleznā attēlots aizsalis kanāls, uz kura zemnieki spēlē kaut ko līdzīgu kērlingam. Maiga, sniega mīkstināta gaisma apspīd kāda Ziemeļbrabantes ciema aizsalušo kanālu, uz kura zemnieki ļaujas ziemas priekiem. Uz ledus tiek spēlēta kāda spēle, kas atgādina kērlingu, ziemas sporta veidu, kas tagad iekļauts ziemas olimpiskajās spēlēs. Tālumā redzama miglas daļēji apslēpta pilsēta. Iespējams, glezna norāda uz 1564./65. gada ziemu, kas bijusi īpaši skarba. Gleznai piemīt simbolisms, kas saistīts ar 16. gadsimtā izplatīto cilvēka eksistences alegorisku interpretāciju. Slidošanas ainas mākslā bieži ataino eksistences nenoteikto (slideno) dabu, savukārt putni tradicionāli simbolizē dvēseli, bet putnu slazds, kas redzams labajā pusē priekšplānā, var simbolizēt kārdinājumus, ko velns paredzējis zaudētajām dvēselēm. Gan slidotāji, gan putni ir neaizsargāti pret draudošām briesmām. Glezna veidota ziloņkaula toņu krāsās, tā ir gandrīz monohroma. Pītera Brēgela dēls Pīters ir veidojis daudzu sava tēva darbu kopijas un pielāgojumus, dažkārt pat vairāk nekā pēc 60 gadiem kopš oriģinālo darbu rašanās. Visbiežāk kopētie darbi ne vienmēr bijuši tie, kas ir slavenākie mūsdienās, taču gleznai "Ziemas ainava ar putnu slazdu" ir veidotas 127 kopijas, līdz ar to šis darbs ierindojas pirmajā vietā pēc kopiju skaita. Šīs gleznas kopijās krāsas ir paspilgtinātas. Pīters Brēgels nav devis nosaukumus savām gleznām. Tos vēlāk izdomājuši muzeju darbinieki un mākslas vēsturnieki, tādēļ dažādās valodās (un dažkārt arī vienas valodas ietvaros) šie nosaukumi var atšķirties. https://rkd.nl/explore/images/56605; pārbaudes datums: 9 jūlijs 2022. https://fine-arts-museum.be/nl/de-collectie/pieter-i-bruegel-winterlandschap-met-schaatsers-en-vogelknip. https://www.fine-arts-museum.be/nl/de-collectie/pieter-i-bruegel-winterlandschap-met-schaatsers-en-vogelknip. BRUEGEL, Pieter the Elder Pieter Brughel "Winter Landscape with skaters and Bird Trap" Winter Landscape with Skaters and Birds Trap Pieter Brueghel the Elder[novecojusi saite] The symbolism of "Winter Landscape with Skaters and Bird Trap"