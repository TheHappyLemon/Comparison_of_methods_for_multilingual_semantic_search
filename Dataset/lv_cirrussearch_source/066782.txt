Hues citadele (vjetnamiešu: Hoàng thành) ir 19. gadsimta sākumā celta Vjetnamas imperatora rezidence Hues pilsētā. Hue bija Vjetnamas valsts galvaspilsēta Ngujenu dinastijas laikā 19. gadsimtā. 1993. gadā celtņu kompleksu iekļāva UNESCO Pasaules mantojuma sarakstā. Hues citadeles būvi iesāka imperators Žia Lons (Gia Long). Kompleksā ietilpst pilis, kuras apdzīvoja imperatora ģimene, tempļi, dārzi un mandarīnu mitekļi. Franču Indoķīnas laikā komplekss saglabāja ceremoniālas funkcijas līdz monarhijas atcelšanai 1945. gadā. Hues citadele cieta smagus postījumus ilgo Indoķīnas karu laikā 20. gadsimta otrajā pusē. 21. gadsimtā piļu komplekss pamazām tiek atjaunots.