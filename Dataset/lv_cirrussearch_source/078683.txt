Raibais zemesstrazds (Zoothera aurea) ir mežastrazdu dzimtas (Turdidae) dziedātājputns. Raibais zemesstrazds ligzdo mitrajos taigas skujkoku mežos, galvenokārt Āzijas austrumos un Sibīrijā. Tas ļoti reti ieklejo Eiropas rietumu daļā, vienu reizi ir novērots arī Latvijā. Raibajam zemesstrazdam izdala divas pasugas. Latvijai vistuvāk ligzdo Krievijas Eiropas daļā sastopamā nominālpasuga Z. a. aurea. Izplatīts Krievijas Eiropas daļā un lielā daļā Āzijas mežu (Sibīrijā, Tālajos Austrumos, Japānā, Korejā un Mongolijas ziemeļos). Ziemo Āzijas dienvidos un dienvidaustrumos, sasniedzot Filipīnu rietumus, Ķīnas dienvidus un Taivānu. Atsevišķi īpatņi kā maldu viesi reizēm nokļūst Rietumeiropā. Latvijā novērots vienu reizi, kad 2001. gada novembrī Ikšķilē tika noķerts novārdzis īpatnis un nogādāts Salaspilī, kur tika apgredzenots un izlaists brīvībā botāniskajā dārzā. Dažas dienas vēlāk tomēr tika konstatēts, ka putns ir lidot nespējīgs, to atkārtoti noķēra un nogādāja Rīgas Zooloģiskajā dārzā, kur putns nodzīvoja nebrīvē līdz 2004. gadam. Raibais zemesstrazds ir viens no lielākajiem putniem mežastrazdu dzimtā un ir lielāks arī par Latvijā sastopamajiem mežastrazdiem. Tam ir spēcīgi veidots ķermenis, kura garums ir 27—31 cm, bet spārnu izplētums 44—48 cm. Raibajam zemesstrazdam ir raibumots apspalvojums — uz bāli dzeltena fona izkaisīti melni zvīņveida raibumi. Pārsvarā uzturas nevis koku lapotnē, bet uz zemes, kur pārvietojas ejot, ne lēkājot. Visvieglāk to atpazīt lidojumā pēc spārniem, kad var redzēt balto spārnu apakšu, uz kuras apmēram ap vidu izceļas melna šķērsjosla. Tā knābis ir spēcīgs, salīdzinot ar citiem mežastrazdiem, masīvs. Galva liela. Noapaļotie spārni relatīvi gari, salīdzinot ar asti. Raibais zemesstrazds mājo skujkoku vai jauktu koku mežos kādas ūdenstilpes tuvumā. Ziemas periodā tas migrē uz tropu vai subtropu mežiem. Barojas ar kukaiņiem, kāpuriem un ogām. Tas rūpīgi pārmeklē zemi, paceļot un apgriežot apkārt nokritušās lapiņas, koku mizas un skaidas. Lai izbiedētu kukaiņus un liktu tiem sakustēties, tas mēdz negaidīti izplest un izpurināt spārnus un asti. Raibajam zemesstrazdam parasti sezonā ir viens perējums, bet var būt arī 2 perējumi. Ligzda tiek būvēta zaru žāklēs 2—6 metru augstumā, ļoti retos gadījumos uz zemes starp akmeņiem un sedzošiem augiem. Ligzda tiek būvēta no sausām paparžu lapām, koku lapām, zariņiem un sūnām. No iekšpuses tā tiek oderēta ar dubļu kārtu un pēc tam bagātīgi ar smalkām saknītēm, zālītēm un lapiņām. Dējumā ir 2—5 olas. Inkubācijas periods ilgst 12—15 dienas. Kopumā sugas izplatības areāls ir plašs. Raibais zemesstrazds apdzīvo cilvēka saimnieciskās darbības maz skartus apvidus, tādēļ nav būtiski apdraudēts. «Raibais zemesstrazds». Latvijas putni. 2009-10-31. Arhivēts no oriģināla, laiks: 2009-08-26. Skatīts: 2009-10-31. World Bird List: Thrushes, 2020 del Hoyo J., Elliot A., Christie D. A. (2005): Handbook of the Birds of the World. Vol. 5. Cuckoo-shrikes to Thrushes. Lynx Edicions, Barcelona. «IUCN: Zoothera aurea». Arhivēts no oriģināla, laiks: 2017. gada 14. septembrī. Skatīts: 2017. gada 2. jūnijā. «White's Thrushes (Zoothera dauma)». Arhivēts no oriģināla, laiks: 2013. gada 15. maijā. Skatīts: 2013. gada 10. novembrī. Birds of Kazahstan: White's Thrush[novecojusi saite] Strazds M. (red.) (2002): Latvijas meža putni. Latvijas Ornitoloģijas biedrība. Avibirds: Zoothera dauma[novecojusi saite] «Zoothera dauma». The IUCN Red List of Threatened Species™. 2009-10-31.[novecojusi saite] Putni.lv Latvijas putni: Raibais zemesstrazds Latvijas Daba: Raibais zemesstrazds (Zoothera dauma Latham) Putnu sugas un pasugas, kas Latvijā fiksētas tikai vienu reizi Eurasian Scaly Thrush Zoothera dauma Arhivēts 2016. gada 5. martā, Wayback Machine vietnē. IBC: Common Scaly Thrush (Zoothera dauma) Arhivēts 2013. gada 21. novembrī, Wayback Machine vietnē.