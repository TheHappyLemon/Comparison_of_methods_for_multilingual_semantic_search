Vila (angļu un bislamā: Port Vila) ir Vanuatu galvaspilsēta un valsts lielākā pilsēta. 2016. gadā pilsētā dzīvoja 51,4 tūkstoši iedzīvotāju. Tā atrodas Efatas salas dienvidu krastā. Vila ir valsts ekonomiskais un komerciālais centrs. Šajā pilsētā atrodas Bauerfīldas starptautiskā lidosta un tā ir viena no Dienvidu Klusā okeāna Universitātes atrašanās vietām. Pilsētā valda tropiskais klimats. Vilas teritorijā tūkstošiem gadu ir dzīvojuši melanēzieši. 1606. gada maijā salā ieradās pirmie eiropieši, kurus vadīja portugāļu jūrasbraucējs Pedru Fernandišs de Kirošs (Pedro Fernandes de Queirós) un spāņu jūrasbraucējs Luiss Vass de Toress (Luís Vaz de Torres). 19. gadsimtā Jaunhebridu salas, kur atrodas arī Vila, nonāca Britu impērijas kontrolē, vēlāk arī franču un britu kopīgā pārvaldē. 1980. gadā Vanuatu kļuva par brīvu, neatkarīgu valsti, bet Vila par tās galvaspilsētu. 1987. gadā naktī no 7. uz 8. februāri Vilu stipri nopostīja viesuļvētra “Uma”, atstājot bez pajumtes aptuveni 16 tūkstošus cilvēku. 1999. gadā no 24. līdz 27. augustam Vilā norisinājās UNESCO sanāksme Second World Heritage Global Strategy Meeting for the Pacific Islands region (“Otrā Pasaules mantojuma globālās stratēģijas sanāksme Klusā okeāna reģiona salām”). 2002. gadā stiprus postījumus pilsētai radīja zemestrīce. 2016. gadā Vilā dzīvoja 51 437 iedzīvotāju (aptuveni 20% no Vanuatu iedzīvotājiem). Lielākā daļa ir melanēzieši, ir arī polinēzieši, aziāti, eiropieši, galvenokārt angļu un franču pēcteči. Tāpat kā visā valstī, arī Vilā dominējošā reliģija ir kristietība. Vila ir Vanuatu nozīmīgākā ostas pilsēta un tirdzniecības centrs. Nozīmīgākās saimniecības nozares ir lauksaimniecība un zvejošana, kā arī tūrisms, tūristi ierodas galvenokārt no Austrālijas un Jaunzēlandes. Vikikrātuvē par šo tēmu ir pieejami multivides faili. Skatīt: Vila. «Port Vila» (angļu). Encyclopedia Britannica. «Port Vila Today» (angļu). «Порт-Вила» (krievu). Большая российская энциклопедия. Arhivēts no oriģināla, laiks: 2020. gada 27. aprīlī. Skatīts: 2020. gada 2. septembrī.