UPSat ir Grieķijas nanopavadonis, daļa no Eiropas Komisijas finansētās Zemes apakšējās termosfēras izpētes programmas QB50 (kods QB50 GR02). Tas ir pirmais pilnībā atvērtā koda (programmatūras un konstrukcijas) pavadonis. UPSat 2017. gada aprīlī ar kravas kuģi Cygnus OA-7 nogādāts Starptautiskajā kosmosa stacijā, no kurienes brīvā lidojumā orbītā palaists maijā. UPSat izgatavoja Patras universitāte un bezpeļņas fonds Libre Space Foundation. Tas veidots pēc CubeSat 2U formas standarta ar masu aptuveni 2 kg. Zinātniskā krava QB50 projektam ir daudzadatu Lengmīra zonde elektronu blīvuma noteikšanai apkārtējā vidē. Tā izstrādāta Oslo universitātē. UPSat tika palaists 2017. gada 17. aprīlī 15:11 UTC kravas kuģa Cygnus OA-7 hermētiskajā nodalījumā ar nesējraķeti Atlas V/401 no Kanaveralas zemesraga Gaisa spēku stacijas starta laukuma SLC-41. 22. aprīlī Cygnus ieradās stacijā. 18. maijā 08:24 UTC trīs 2U pavadoņi, to skaitā UpSat, tika palaisti brīvā lidojumā no Nanoracks NRCSD-11 izmešanas ierīces, kuru turēja Kibo moduļa manipulators. Pēc 30 minūtēm tika saņemts signāls, liecienot, ka pavadoņa darbojas normāli. UPSat, an open-source Greek satellite 2016-05-02 UPSat vietne UPSat pirmkoda repozitorijs GitHub UPSat (QB50 GR02) Gunter Dirk Krebs