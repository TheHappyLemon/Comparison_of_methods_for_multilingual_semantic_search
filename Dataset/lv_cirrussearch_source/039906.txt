Frankija (vācu: Franken, Frankenland) jeb Frankonija (latīņu: Franconia) ir vēsturisks reģions Vācijas vidienē. Nosaukums cēlies no senajiem frankiem, kuru valodas paliekas saglabājušās austrumfranku dialektos. Šaurākā nozīmē reģionam tiek pieskaitīta mūsdienu Bavārijas brīvvalsts ziemeļdaļa. Pēc Karolingu dinastijas izbeigšanās franku hercogu Konrādu I 911. gadā ievēlēja par Vācijas karalistes valdnieku, bet par franku hercogu kļuva viņa brālis Eberhards. No Frankijas hercogiem radās Saliešu dinastija, kuras četri pārstāvji no 1024. līdz 1125. gadam bija Vācijas karaļi un Svētās Romas impērijas ķeizari. Heinrihs V Salietis atjaunoja Frankijas hercogisti savā pakļautībā. 13. gadsimtā Frankijas hercogiste sadalījās daudzās sīkākās valstīs. Napoleona karu laikā to pievienoja 1806. gadā nodibinātajai Bavārijas karalistei. Latviešu konversācijas vārdnīca. V. sējums. Rīga : Anša Gulbja izdevniecība. 9262. sleja.