Jakobs Gudeils Lipmans (angļu: Jacob Goodale Lipman, 1874—1939) bija Latvijā dzimis mikrobiologs un augsnes speciālists. Jakobs Lipmans dzimis 1874. gadā 18. novembrī Jaunjelgavas ebreju ģimenē. Pirmo izglītību ieguva pie privātskolotāja, pēc tam beidzis Orenburgas ģimnāziju. 1888. gadā viņš pārcēlās uz dzīvi ASV, kur mācījās lauksaimniecības skolā Ņūdžersijas štatā, ieguva bakalaura grādu Ratgera universitātē un doktora grādu Kornelas universitātē (1903). 1901. gadā viņš nodibināja un vadīja Ratgera universitātes lauksaimniecības koledžu un no 1916. gada bija Ņūdžersijas eksperimentālās lauksaimniecības stacijas direktors līdz savai nāvei 1939. gadā. 1928. gadā D. Lipmans piedalījās Palestīnas ekonomisko perspektīvu ekspertīzē. Miris 1939. gada 19. aprīlī Ņūdžersijas štata Ņubransvikā. Lipmana pētījumi par to kā augsnes baktērijas piesaista gaisā esošo slāpekli, deva ierosmi jaunas zinātņu disciplīnas - augsnes mikrobioloģijas, tapšanai, nodrošināja viņa laboratorijai starptautisku atzinību un autoritāti. Lipmana mikrobioloģiskā laboratorija bija sava veida inkubators dažādu virzienu pētījumiem. Tajā tika atklātas meteorītu materiālā esošās baktērijas. Organizēta pesticīdu un hidroponikas izpēte, radīta jauna tomātu šķirne; viena no grupām izvērsa darbu, kura rezultātā tika atklāta svarīgākā antibiotika - streptomicīns. Lipmans bija iniciators žurnāla Soil Science ("Augsnes zinātne") izdošanai.