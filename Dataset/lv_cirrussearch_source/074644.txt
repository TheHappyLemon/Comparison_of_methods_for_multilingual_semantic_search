Puzle (no angļu: puzzle - mīkla) ir mozaīka, kas sastāv no vairākiem kopā savietojamiem gabaliņiem, kuri parasti kopā veido attēlu. Tiek uzskatīts, ka pirmo puzli 1760. gadā izgatavoja gravieris un kartogrāfs Džons Spilsberijs no Londonas - izmantodams vienu no savām kartēm, viņš no koka plāksnes izzāģēja valstu kontūras. Spilsberija mērķis bija radīt izglītojošu rotaļlietu, kas palīdzētu britu bērniem apgūt ģeogrāfiju. Mūsdienās puzles lielākoties izgatavo, uzlīmējot attēlu uz kartona un ar presi sadalot gabaliņos. Puzles gabaliņu skaits palielina tās grūtības pakāpi, izplatītākās puzles ir ar 500 vai 1000 gabaliņiem. Patlaban lielākā komerciāli ražotā puzle ir spāņu kompānijas Educa Borra ražotā Life ar 24 000 gabaliņu, kuru sāka ražot 2007. gadā, pirms tam šis rekords piederēja vācu firmas Ravensbuger puzlei Historical World Maps, kurai ir vairāk nekā 18 000 gabaliņu. Lai atvieglotu uzdevumu, lielizmēra puzles (sākot no ≈8000 kauliņiem) attēlu mēdz sadalīt vairākās, parasti četrās, daļās, iepakojot katras daļas gabaliņus atsevišķi, piemēram, arī abas iepriekšminētās puzles var salikt kā četras atsevišķas, attiecīgi 6000 vai 4500 gabaliņu puzles. Ir arī trīsdimensiju puzles, kas parasti attēlo kādu slavenu ēku un lodes formas puzles, kas apvieno trīsdimensionālo un divdimensionālo pužļu elementus, proti, lai gan puzlei ir trīsdimensionāla forma, ir jāsaliek divdimensionāls attēls uz lodes virsmas. «Puzzle History». Arhivēts no oriģināla, laiks: 2014. gada 11. februārī. Skatīts: 2009. gada 1. janvārī. «The World's Largest Jigsaw Puzzle». Arhivēts no oriģināla, laiks: 2008. gada 19. decembrī. Skatīts: 2009. gada 1. janvārī. «Putting Together the World's Largest Jigsaw Puzzle». Arhivēts no oriģināla, laiks: 2007. gada 3. jūlijā. Skatīts: 2007. gada 5. jūlijā. Teksts " Chris & Naomi Hathaway Home " ignorēts