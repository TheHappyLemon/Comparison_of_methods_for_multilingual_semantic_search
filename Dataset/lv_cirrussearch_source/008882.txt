Dogma 95 (angļu: Dogme 95) ir starptautiska kino kustība. To 1995. gadā Dānijā izveidoja kinorežisori Larss fon Trīrs un Tomass Vintenbergs. Viņi izveidoja "Dogmas 95 manifestu" un "Pieticības zvērestu", kas bija jāievēro filmu veidotājiem, kas vēlējās filmas uzņemt Dogmas 95 stilā. Vēlāk šiem režisoriem pievienojās arī Kristians Levrings un Sērens Krāgs-Jakobsens, tādējādi izveidojot Dogmas 95 kolektīvu. Pirmā Dogmas 95 stilā uzņemtā filma bija Vintenberga "Viesības" (Festen). Tā tika pirmizrādīta Kannu kinofestivālā, saņemot ļoti pozitīvas kritiķu atsauksmes un žūrijas balvu. Otrā Dogma 95 filma bija fon Trīra "Idioti" (Idioterne), ko arī izrādīja šajā festivālā, tomēr tā izrādījās mazāk veiksmīga. Dogma 95 kolektīvs par galveno filmu veidošanas principu uzskata koncentrēšanos uz filmas tematiku, stāstu un aktiermeistarību, neatzīstot tādu metožu kā specefektu un dažādu postproducēšanas tehnoloģiju izmantošanu, kas pārāk atsvešina skatītāju. Lai šo Dogma 95 mērķi ievērotu, von Trīrs un Vintenbergs izveidoja "Dogma 95 manifestu", ko dēvē arī par "Pieticības zvērestu" un kas sastāv no 10 noteikumiem, kurus ir jāievēro katram, kas vēlas veidot filmu Dogma 95 stilā. Filmēšanai jānorit paredzētā sižeta darbības vietā. Iepriekš sagatavotas dekorācijas un butaforijas nedrīkst izmantot, ja vien tās nav jau atrodamas vietā, kur notiek filmēšana. Skaņu pēc filmēšanas nedrīkst montēt. Muzikālais pavadījums nav pieļaujams, izņemot tad, ja tas ir kā daļa no filmēšanas ainas (kāda skaņas avota, kas ainā ir izmantots). Jāizmanto rokas kamera. Jebkādas nedabiskas kameras kustības, kas ir izdarītas ar palīglīdzekļiem, nav atļautas. Kamerai jābūt vietā, kur notiek darbība, nevis darbībai jābūt vietā, kur atrodas kamera. Filmai jābūt krāsu filmai. īpašu apgaismojumu nav atļauts lietot (ja darbības vietā ir tik maz apgaismojuma, ka nevar neko redzēt, var lietot vienu lampu, kas ir klāt kamerai). Optiskie paņēmieni (to vidū arī tālummaiņa) un filtri nedrīkst tikt lietoti. Filmā nedrīkst parādīties neikdienišķas parādības un lietas (piemēram, slepkavības, ieroči utt.) Aizliegts laika vai ģeogrāfiskais sajaukums (piemēram, ainas, kas notika kaut kad, tad ainas kas notika agrāk, citur). Žanru filmas nav pieļaujamas. Filma jāuzņem akadēmiskajā 35 mm standartā. Kinorežisors nedrīkst parādīties filmas titros.