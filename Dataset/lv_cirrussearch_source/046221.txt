Šis raksts ir par televīzijas seriālu un filmu sēriju. Par 1966. gada seriālu skatīt rakstu Zvaigžņu ceļš (seriāls), par 2009. gada filmu — Zvaigžņu ceļš (2009. gada filma). Zvaigžņu ceļš (angļu: Star Trek) ir amerikāņu zinātniskās fantastikas televīzijas seriālu un filmu sērija, kura risinās iedomātā Star Trek pasaulē. Tās autors ir Džīns Rodenberijs. Seriāla pamatsižets bija par mierīgu līdzpastāvēšanu visumā ar citām civilizācijām. Tomēr galvenais uzsvars palika cilvēku savstarpējās attiecības un dažādu problēmu risināšana. Ir uzņemti 5 seriāli, viens multiplikācijas filmu seriāls un 13 pilnmetrāžas filmas. Pamatraksts: Zvaigžņu ceļš (seriāls) Oriģinālais "Star Trek" seriāls, kuram pēc nākamo seriālu rašanās tika pievienots "The Original Series" (Oriģinālās sērijas). Interneta vidē biežāk tiek saīsināts kā ST:TOS. Kopumā tika uzņemtas trīs sezonas (79 sērijas). Pirmizrādes laikā seriāls neieguva vērā ņemamu popularitāti, taču vēlāk atkārtojot to ASV televīzijas kanālos tas ieguva ļoti plašu fanu bāzi un salīdzinoši spēcīgi ietekmēja cilvēku domāšanu par kosmosa apguvi. Seriāls arī aizskāra tajā laikā sāpīgo rasisma tēmu, jo viena no galvenajām varonēm seriālā bija melnādainā Uhura, kas izpildīja saziņas virsnieka pienākumus un tika nostādīta vienlīdzīgās pozīcijās ar baltādainajiem vīriešiem un sievietēm. Seriāla notikumi risinās 23. gadsimtā. Seriāla tiek apskatīti zvaigžņu kuģa Enterprise piedzīvojumi ceļojot pa kosmosa plašumiem uz vietām "kur vēl neviens nav bijis". Lai gan vairāki oriģinālā seriāla aktieri ierunāja šī multiplikācijas seriāla tēlus, dažādu tehnisku kļūmju un seriālu autoru visatļautības dēļ šis seriāls netiek pieskatīts "oficiālajiem" "Star Trek" visuma notikumiem. Arī kopumā šis seriāls neieguva lielu popularitāti. Nākamajam "Star Trek" seriālam tika dots nosaukums "Nākamā paaudze", jo šajā seriālā skatītāji tika iepazīstināti ar jaunu komandu un jaunu zvaigžņu kuģi, kuram tāpat kā oriģinālajā seriālā tika dots vārds Enterprise. Daži ST:TOS lomu atveidotāji parādījās dažās nozīmīgās epizodēs sasaistot abus seriālus vienotā "kosmosā". Šis seriāls internetā tiek saīsināts kā ST:TNG. Seriāla darbība norisinās 24. gadsimtā, apmēram 80 gadus pēc oriģinālā "Star Trek" seriālā atainotajiem notikumiem. Kopumā tika uzņemtas 178 epizodes. Šajā seriālā skatītāji tika iepazīstināti ar daudzām jaunām citplanētiešu rasēm, kuras ietekmēja seriāla varoņu piedzīvojumus. Šī seriāla uzņemšanas laikā 1991. gadā nomira "Star Trek" visuma radītājs Džīns Rodenberijs. Nākamais "Star Trek" seriāls atšķirībā no abiem priekšgājējiem risinājās kosmosa stacijā "Dziļais kosmoss 9" un šāda darbības vide ļāva seriāla autoriem izstrādāt vairākus, spēcīgus otrā plāna tēlus. Seriāls ataino notikumus, kas notiek apmēram tajā paša laikā, kad ST:TNG. Starpplanētu Federācija pēc 50 gadus ilgas okupācijas beigām pārņem Badžoriešu pārvaldībā nonākušo staciju "Dziļais kosmoss 9" un atklāj pirmo, stabilo tārpeju, kas savieno tālākos Galaktikas nostūrus ar šo staciju. Vienā brīdī stacija "Dziļais kosmoss 9" no vienkāršas un visu aizmirstas stacijas kļūst par dažādu politisku peripetiju krustpunktu. "Dziļais kosmoss 9" pārkāpa vienu no Džīna Rodenberija nerakstītajiem likumiem - nekādu konfliktu starp komandas locekļiem. Tieši dažādās kulturālās atšķirības ļāva seriāla autoriem izveidot daudz ticamākus tēlus. Pastāv uzskats, ka tieši ST:DS9 seriāla tēli ir vieni no vislabāk attīstītajiem tēliem visā "Star Trek" visumā. Kopumā tika uzņemtas 176 epizodes. Arī seriāla "Voyager" notikumi risinās uz zvaigžņu kuģa - "Voyager". Jau seriāla pirmajā sērijā nezināms citplanētiešu spēks aizgādā "Voyager" uz otru Galaktikas malu un visa seriāla gaitā komanda cenšas atrast ceļu mājup, lai gan lidojot ar maksimālo ātrumu būtu nepieciešami 75 gadi. Atšķirībā no pārējiem seriāliem "Enterprise" ataino notikumus sākot ar 2151. gadu. Hronoloģiski "Enterprise" notikumi risinās pirms oriģinālajā seriālā atainotajiem notikumiem - Federācija vēl nav dibināta un cilvēce vēl tikai sper pirmos soļus starpzvaigžņu lidojumu sfērā. "Enterprise" ir arī pirmais "Star Trek" seriāls, kurš tika atcelts zemo reitingu dēļ. Pārējie seriāli tika veiksmīgi pabeigti. Kopumā uzņemtas 13 pilnmetrāžas filmas - 6 filmas ar oriģinālā seriāla komandu, 1 ar jaukto komandu, un 3 ar "Nākamās paaudzes" komandu un 3 ar pirmo komandu jaunībā. Star Wars forums: Pirmatklājēji, Zvaigžņu ceļa Visums Rotten Tomatoes profils (angliski)