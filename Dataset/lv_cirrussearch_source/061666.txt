Zemais grīslis (latīņu: Carex supina) ir grīšļu dzimtas suga. Savvaļā tā ir sastopama dienvidaustrumu Eiropā un Āzijā. Latvijā zemais grīslis ir sastopams ļoti reti, tikai dažviet Daugavpils apkaimē — sugas atradnes Latvijā ir tālu ziemeļos no auga izplatības areāla. Suga ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 1. kategorijā. Zemais grīslis ir daudzgadīgs, 5—20 cm garš lakstaugs, kurš pieder dažādvārpu grīšļu grupai, jo tā sievišķajiem ziediem ir 3 drīksnas un augļa pūslītim ir skaidri nodalīts, divzobains knābītis. Augs ir pelēkzaļš, veido ložņājošus dzinumus un velēnveida grupas. Lapas ir 0,1—0,3 cm šauras, nosmailotas, apmēram stublāja garumā. Lapu makstis ir sarkanīgi brūnas. Vīrišķo ziedu vārpiņa stublāja galotnē ir viena un stāva. Sievišķo ziedu vārpiņas ir mazliet zemāk, 1—3, blīvi satuvinātas. Ziedu skaits vārpiņā ir mazs. Vārpiņas seglapa ir īsa un zvīņveidīga. Augļa pūslītis ir ieapaļš, 0,2—0,4 cm garš, gluds, gatavības laikā spīdīgs un zeltaini dzeltens. Pūslīša knābītis ir strupi cilindrisks, ļoti īss. Segplēksne ir brūna, nosmailota, īsāka nekā pūslītis. Zied maijā, jūnijā. «zemais grīslis - Carex supina Willd. ex Wahlenb. - Augi - Latvijas daba». www.latvijasdaba.lv. Skatīts: 2022-05-06.