Kjogas ezers (angļu: Lake Kyoga, svahili: Ziwa Kyoga) ir liels ezers Āfrikā. Atrodas Ugandā, daļa baseina arī Kenijā. Kjogas ezers pieder Āfrikas Lielo ezeru sistēmai, taču netiek uzskatīts par vienu no lielajiem ezeriem. Galvenā pieteka ir Viktorijas Nīla, kas izplūst no dienvidos esošā Viktorijas ezera. Viktorijas Nīlu regulē hidroelektrostacija. Viktorijas Nīla arī izplūst no ezera ar krāšņu krāčveida Mērčisona ūdenskritumu. Ezers ir salīdzinoši sekls. Zonas, kas seklākas par 3 m, blīvi aizaugušas ar ūdensrozēm. Piekraste purvaina, klāta ar papirusa un ūdens hiacintes audzēm. Papiruss veido nelielas peldošas saliņas, kas pārvietoja spa ezeru, ezerā daudz pastāvīgu nelielu saliņu. Ezerā reģistrētas 46 sugu zivis, kas pēc sugu sastāva vairāk līdzinās Viktorijas ezera zivju faunai nekā Alberta ezera zivju faunai. Ezerā dzīvo arī endēmas zivju sugas. Liels daudzums krokodilu. Bagātīgās 1997 - 1998. gada lietusgāzes ievērojami pacēla ezera līmeni, no krasta atdalījās ievērojams skaits peldošo salu un aizdambēja ezera izteku. Rezultātā applūda ap 580 km² apkārtējo zemju. Lielam skaitam iedzīvotāju nācās pārcelties, kas radīja ievērojamas sociālās problēmas nabadzīgajā reģionā. 2005. gadā ezera izteka joprojām lielā mērā ir bloķēta. Ceļoties ezera līmenim, ar Kjogas ezeru saplūdis netālais Kvanjas ezers (tagad - Kjogas ezera ziemeļu atzars), kas ir nedaudz dziļāks. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 361. lpp. Vikikrātuvē par šo tēmu ir pieejami multivides faili. Skatīt: Kjogas ezers. Encyclopædia Britannica raksts (angliski) Krievijas Lielās enciklopēdijas raksts (krieviski)