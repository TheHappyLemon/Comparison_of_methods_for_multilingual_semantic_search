UEFA Nāciju līga sievietēm ir starptautiskas futbola sacensības, kurās spēlē UEFA dalībvalstu sieviešu izlases. Pirmais turnīrs sāksies 2023. gada septembrī. Sacensības sastāv no trīs līgām ar paaugstināsanu un pazemināšanu starp tām. Nāciju līga ir sasaistīta ar Eiropas čempionāta un FIFA Pasaules kausa sievietēm kvalifikācijas turnīriem, tā kalpo arī kā kvalifikācijas sacensības olimpiskajām spēlēm. 2022. gada 2. novembrī UEFA Izpildkomiteja apstiprināja jaunu sieviešu izlašu sacensību sistēmu, kas tika publiski izziņota nākamajā dienā. Tā ietvēra jaunu sacensību izveidi — Nāciju līgu sievietēm, kas pēc formāta ir līdzīgs turnīrs kā UEFA Nāciju līga vīriešu izlasēm. Jaunā sistēma ir daļa no UEFA sieviešu futbola stratēģijas 2019.—2024. gadam, tā tika apstiprināta pēc diskusijām starp nacionālo asociāciju pārstāvjiem un pēc UEFA Sieviešu futbola komitejas ieteikuma. Nāciju līga ir paredzēta kā pirmais posms sieviešu izlašu sacensību ciklam, kas sastāv no divām daļām, otrā fāze ir kvalifikācijas spēles Eiropas čempionātam vai FIFA Pasaules kausam sievietēm. Jaunā sistēma ir izstrādāta, lai radītu konkurētspējīgākas sacensības, komandām tiekoties ar citām līdzvērtīgām komandām, vienlaikus radot lielāku sportisku un komerciālu interesi par sieviešu nacionālo izlašu futbolu. Turklāt sistēma joprojām dod iespēju visām nacionālajām komandām kvalificēties lielākajiem starptautiskajiem turnīriem. Savstarpēji saistītie sacensību cikli paredzēti, lai veicinātu sieviešu izlašu ilgtermiņa attīstību. Sacensības sākas ar līgas posmu, kurā izlases ir sadalītas trīs līgās (A, B un C). A un B līgā spēlē katrā 16 komandas (4 grupās pa 4), savukārt C līgā ir iekļautas pārējās komandas, kas sadalītas pa trim vai četrām komandām grupā. Katras grupas komandas aizvadīs divus apļus, spēlējot savā starpā mājās un izbraukumā. Četras A līgas grupu uzvarētājas iekļūs Nāciju līgas finālposmā, kurā būs pusfināli, spēle apar trešo vietu un fināls. Gados, kad notiek vasaras olimpiskās spēles, Nāciju līgas finālturnīrā tiks noskaidrotas komandas, kas kvalificēsies sieviešu olimpiskajam futbola turnīram. Sacensībās ir iekļauta arī paaugstināšana un pazemināšana (izkrišana) starp līgām nākamajam Eiropas čempionāta vai FIFA Pasaules kausa sievietēm kvalifikācijas turnīram. B un C līgas grupu uzvarētājas tiks automātiski paaugstinātas, savukārt A un B līgas ceturtās vietas, kā arī B līgas sliktākā trešās vietas ieguvēja tiks pazeminātas. Notiks arī paaugstināšanas/izkrišanas pārspēles, kas tiks aizvadītas vienā laikā ar Nāciju līgas finālposmu, uzvarētājas iekļūs augstākā līgā, bet zaudētājas izkritīs vai paliks zemākā līgā. A līgas trešās vietas ieguvējas spēlēs ar B līgas otrās ieguvējām, savukārt trīs labākās B līgas trešās vietas ieguvējas spēlēs ar trim labākajām C līgas otrās vietas ieguvējām. UEFA Nāciju līga sievietēm būs saistīta ar Eiropas čempionāta un FIFA Pasaules kausa kvalifikāciju. Kvalifikācijas spēlēs tiks izmantota tāda pati līgas posma sistēma kā Nāciju līgā, komandas iedalot A, B un C līgās. Kvalifikācijas turnīros komandas tiks sadalītas līgās, pamatojoties uz iepriekšējās Nāciju līgas rezultātiem. Kvalifikācijas līgas posma rezultāti noteiks, kuras komandas automātiski kvalificēsies Eiropas čempionātam vai Pasaules kausam un kuras iekļūs izslēgšanas spēlēs. Turklāt komandas arī tiks paaugstinātas un pazeminātas, izmantojot tādu pašu formātu kā Nāciju līgā, lai gan paaugstināšanas/izkrišanas spēles nenotiks. Līdz ar to pēc kvalifikācijas turnīru rezultātiem tiks noteikts līgas sastāvs nākamajā Nāciju līgas turnīrā. «UEFA introduces new Women's Nations League with Paris 2024 qualification up for grabs». olympics.com (angļu). 2022. gada 4. novembris. Skatīts: 2023. gada 19. septembrī. «Futbolā nākamgad ieviesīs Nāciju līgas turnīru sieviešu valstsvienībām». lsm.lv. 2022. gada 3. novembris. Skatīts: 2023. gada 19. septembrī. «New women's national team competition system». uefa.com (angļu). UEFA. 2022. gada 3. novembris. Skatīts: 2023. gada 19. septembrī. «How will the new UEFA women's national team competition system work?». uefa.com (angļu). UEFA. 2022. gada 3. novembris. Skatīts: 2023. gada 19. septembrī. Oficiālā tīmekļa vietne