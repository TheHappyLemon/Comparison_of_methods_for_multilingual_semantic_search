Jevgeņijs Nabokovs (krievu: Евгений Викторович Набоков; dzimis 1975. gada 25. jūlijā) ir bijušais Krievijas hokejists, vārtsargs. Karjeras laikā aizvadījis 14 sezonas Nacionālās hokeja līgas klubos Sanhosē "Sharks", Ņujorkas "Islanders" un Tampabejas "Lightning", 2001. gadā kā līgas labākais debitants ieguvis Kaldera balvu. Krievijas hokeja izlases sastāvā kļuvis par 2008. gada Pasaules čempionu. Deviņdesmito gadu sākumā spēlējis arī Kazahstānas izlasē. Karjeru sācis Ustjkamenogorskas "Kazzinc-Torpedo" rindās, 1994. gada NHL draftā Nabokovu ar 219. kopējo numuru draftēja Sanhosē "Sharks". No 1994. līdz 1997. gadam Nabokovs gan spēlēja Maskavas "Dinamo" sastāvā, vien 1997. gada vasarā dodoties uz Ziemeļameriku un "Sharks" rindās debitējot 1999.—2000. gada sezonā. Jau 2000.—01. gada sezonā Nabokovs kļuva par "Sharks" pamatvārtsargu, sezonas beigās kā līgas labākais debitants iegūstot Kaldera balvu. "Sharks" rindās hokejists spēlēja līdz pat 2009.—10. gada sezonas noslēgumam. 2010.—11. gada sezonu Nabokovs aizvadīja KHL kluba Sanktpēterburgas SKA rindās, taču tad atgriezās NHL, pievienojoties Ņujorkas "Islanders" rindām. 2014. gada vasarā nespēja panākt vienošanos par jauna līguma nosacījumiem ar Ņujorkas "Islanders", kā rezultātā kļuva par neierobežoto brīvo aģentu. Jūlija sākumā noslēdza viena gada līgumu ar Tampabejas "Lightning". "Lightning" rindās hokejists aizvadīja 11 spēles, līdz 2015. gada februārī tika aizmainīts uz Sanhosē "Sharks", un pāris dienas pēc maiņas darījuma Nabokovs paziņoja par karjeras beigšanu. Kopā ar Kazahstānas hokeja izlasi ir spēlējis šādos turnīros: Pasaules čempionāts hokejā: 1994 Kopā ar Krievijas hokeja izlasi ir spēlējis šādos turnīros: Pasaules čempionāts hokejā: 2008 Olimpiskās spēles: 2006, 2010 Eliteprospects profils (angliski) The Internet Hockey Database profils