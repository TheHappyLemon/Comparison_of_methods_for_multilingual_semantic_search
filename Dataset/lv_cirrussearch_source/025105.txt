Rohatina (ukraiņu: Рогатин) ir pilsēta Ukrainas rietumos, Ivanofrankivskas apgabala Rohatinas rajona centrs. Rakstos pirmoreiz minēta 1184. gadā kā Galīcijas-Volīnijas apdzīvotā vieta. No 1340. gada - Polijas sastāvā. 16. gadsimtā pilsētā darbojās ikonu gleznošanas centrs. Pēc Polijas Pirmās dalīšanas 1772. gadā pilsētu iekļāva Austrijas impērijā (Austroungārijā), kur tā ietilpa līdz Pirmā pasaules kara beigām. Ap 1910. gadu apmēram puse no pilsētas iedzīvotājiem bija ebreji. Pēc Pirmā pasaules kara Rohatina iekļāvās jaunizveidotajā Polijas valstī. 1939. gadā, pamatojoties uz Molotova-Ribentropa paktu, PSRS iebruka Polijā, un Rohatina tika iekļauta Ukrainas PSR. No 1941. līdz 1944. gadam Rohatina atradās vācu okupācijā. Vācu okupācijas laikā pilsētas ebreji tika iznīcināti. Pēc kara poļu iedzīvotāji tika pārcelti uz Poliju. No 1991. gada - neatkarīgās Ukrainas sastāvā. Tradicionāli tiek uzskatīts, ka Rohatina ir Osmaņu sultāna Suleimana I sievas Roksolanas (1500-1558) dzimtā pilsēta. Vikikrātuvē par šo tēmu ir pieejami multivides faili. Skatīt: Rohatina. Ukrainas iedzīvotāju skaits 2019. gada 1. janvārī; pārbaudes datums: 25 jūnijs 2019.