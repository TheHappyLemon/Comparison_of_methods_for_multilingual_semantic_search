Robs Šremps (angļu: Rob Schremp; dzimis 1986. gada 1. jūlijā) ir amerikāņu hokejists, centra uzbrucējs. Karjeras laikā aizvadījis 114 spēles Nacionālajā hokeja līgā. Karjeras otro pusi aizvadījis vairākas sezonas Eiropas vadošajās līgās. No 2002. līdz pat 2006. gadam Šremps spēlēja dažādos Ontārio hokeja līgas klubos, taču savu profesionālā spēlētāja karjeru uzsāka 2006.—07. sezonā, kad spēlēja AHL klubā Skrentonas "Penguins", sezonas gaitā aizvadot arī savu debijas spēli NHL kluba Edmontonas "Oilers" sastāvā. Šrempam "Oilers" rindās tā arī neizdevās nostiprināties, nākamo divu sezonu gaitā Edmontonas sastāvā aizvadot vēl sešas spēles, pārējo laiku pavadot Springfīldas "Falcons" sastāvā. 2009. gada vasarā Šrempa līgumu pārņēma Ņujorkas "Islanders" vienība, kuras sastāvā jau 2009.—10. sezonā uzbrucējs aizvadīja 44 spēles. 2010.—11. sezonā Šremps turpināja spēlēt "Islanders" sastāvā, taču tad, 2011. gada februārī, Šrempa līgumu pārņēma Atlantas "Thrashers", tās rindām hokejistam aizvadot vēl 18 spēles. "Thrashers" pārceļoties uz Vinipegu, Šremps kļuva par brīvo aģentu un 2011. gada augustā pievienojās Zviedrijas Elitsērijas klubam MODO. 2012.—13. gada sezonu uzsāka KHL kluba Rīgas "Dinamo" sastāvā, taču novembra nogalē klubs līgumu ar spēlētāju lauza, Šrempam pārceļoties uz Austrijas hokeja līgas vienību Zalcburgas "Red Bull". Vēlāk spēlēja Šveices hokeja līgas klubā HK Cuga. 2014.—15. gada sezonu aizvadīja Zviedrijas hokeja līgas klubā Šelefteo AIK, kopā ar komandu izcīnot līgas sudraba medaļas, savukārt 2015.—16. gada sezonā spēlēja AHL vienībā Portlendas "Pirates". 2018. gada novembrī Šremps paziņoja par hokejista karjeras beigšanu. Tomēr pēc pārcelšanās uz dzīvi Latvijā 2020. gada augustā viņš noslēdza līgumu ar Latvijas hokeja virslīgas klubu Mogo/LSPA, tās rindās aizvadot 17 spēles. Stubbs, Mike (November 13, 2018). "Rob Schremp announces his retirement from hockey". globalnews.ca. Kādreizējais “Dinamo” leģionārs pārcēlies uz dzīvi Latvijā - sportazinas.com -06/07/2020 Speletajiem.com: "Mogo/LSPA" komanda noslēgusi līgumu ar savulaik NHL drafta pirmajā kārtā izvēlēto amerikāņu uzbrucēju Robu Šrempu Eliteprospects profils (angliski) Internet Hockey Database profils (angliski) Hockey-Reference profils (angliski)