Sili salas (angļu: Isles of Scilly, korniešu: Enesek Syllan) ir arhipelāgs Anglijas dienvidrietumos. Atrodas Atlantijas okeānā starp Ķeltu jūru ziemeļos un Lamanšu dienvidos 40 km no Lielbritānijas salas galējā dienvidrietumu punkta Lendsenda Kornvolas pussalā. Arhipelāgs ir daļa no Kornvolas ceremoniālās grāfistes, bet neietilpst Kornvolas unitārajā pašvaldībā un veido patstāvīgu Anglijas pirmā līmeņa pašvaldību — Sili salu padomi. Salu administratīvais centrs un lielākā apdzīvotā vieta ir Hjūtauna Sentmērijas salā. Arhipelāgs sastāv no aptuveni 145 saliņām ar kopējo platību 16,37 km², no kurām tikai piecas ir apdzīvotas. Salās valda maigs jūras klimats ar gada vidējo temperatūru 12.0 °C. Attīstīta puķkopība — galvenā salinieku lauksaimniecības produkcija ir narcises. Salās novērojami līdz 6 m augsti paisumi, bet bēguma laikā pa seklajiem jūrasšaurumiem ar kājām iespējams nokļūt no vienas salas uz otru. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 637. lpp. Vikikrātuvē par šo tēmu ir pieejami multivides faili. Skatīt: Sili salas. Encyclopædia Britannica raksts (angliski)