Telia Finland Oyj ir Somijas telesakaru uzņēmums, kas pieder Zviedrijā reģistrētajam uzņēmumam Telia Company. Līdz apvienošanās ar Telia 2003. gadā, tas bija zināms kā Sonera. Galvenais birojs atrodas Helsinkos. Uzņēmums darbojas fiksēto un mobilo sakaru jomā, kā arī ir interneta pakalpojumu sniedzējs. Telia Finland vēsture sniedzas līdz 1918. gadam, kad drīz pēc Somijas neatkarības pasludināšanas tika dibināta Somijas telegrāfa aģentūra (Suomen Lennätinlaitos). 1927. gadā to apvienoja ar pastu, izveidojot Pasta un telegrāfa aģentūru (Posti- ja lennätinlaitos). Tā pienākumos ietilpa pasta, telegrāfa, telefona un radio nodrošināšana un šīs jomas privāto institūciju uzraudzība. 1981. gadā organizācijai mainīts nosaukums uz Pasta un telesakaru aģentūra (Posti- ja telelaitos jeb PTL). 1990. gadā Pasta un telesakaru aģentūra tika pārveidota par valsts uzņēmumu. Uzņēmums bija monopolists Somijā tālsakaru un starptautiskajiem zvaniem līdz 1992. gadam, kad valdība sāka izsniegt licences arī citiem operatoriem. 1992. gadā Pasta un telesakaru aģentūra atklāja GSM mobilo sakaru tīklu. 1994. gadā Pasta un telesakaru aģentūra tika pārveidota par kapitālsabiedrību Suomen PT Oy un sadalīta divās daļās: Suomen Posti Oy (tagad Itella) un Telecom Finland Oy (ar zīmolu Tele). 1997. gadā Somijas valdība atļāva Telecom Finland daļēju privatizāciju. 1998. gadā uzņēmuma nosaukums tika nomainīts uz Sonera. 1998. gada jūlijā tika likvidēts mātes uzņēmums Suomen PT Oy, tā vietā izveidojot Sonera-Yhtymä Oyj. Mātes uzņēmumā tika iekļauts arī PT Credit un 27 % daļas Tieto. 1998. gada novembrī Sonera akcijas sāka kotēt Helsinku biržā. Nākamajos gados valsts samazināja savu dalību uzņēmumā līdz 52,8 procentiem. 2002. gada 26. martā tika paziņots, ka Sonera plāno apvienoties ar Zviedrijas Telia. Apvienošanās notika uz akciju apmaiņas pamata. Apvienošanās tika pabeigta decembrī, un 2003. gada 1. janvārī tika izveidots mātes uzņēmums TeliaSonera AB. 2003. gada 21. martā Sonera Oyj tika pārdēvēts par TeliaSonera Finland Oyj. 2002. gada 31. decembrī tika pārtraukta NMT mobilo sakaru tīkla darbība. Pēc tam, kad 2016. gadā mātes uzņēmums mainīja nosaukumu uz Telia Company, 2017. gada 23. martā TeliaSonera Finland Oyj tika pārdēvēts par Telia Finland Oyj, un turpmāk zīmola Sonera vietā tika izmantots Telia. 1994. gadā kopuzņēmums TILTS Communications, kurā TeliaSonera Finland bija 30 %, ieguva Latvijas telesakaru uzņēmumā Lattelekom (tagad Lattelecom) 49 % kapitāldaļu. 2002. gadā Sonera kļuva par vienīgo TILTS Communications īpašnieku. 1995. gadā dibināta Telecom Finland pārstāvniecība Latvijā. 1998. gadā tā pārreģistrēta kā Sonera Oy pārstāvniecība, bet 1999. gadā — Sonera Corporation pārstāvniecība. 2000. gadā likvidēta. Sonera becomes Telia Telia, 2017-03-23 Lattelekom cena: 694 miljoni eiro Arhivēts 2016. gada 3. maijā, Wayback Machine vietnē. Dienas Bizness, Juris Kaža, 2002. gada 30. janvāris SONERA CORPORATION, Ārvalstu komersanta (organizācijas) pārstāvniecība Lursoft Telia Finland vietne Telia Company vēsture Arhivēts 2017. gada 4. aprīlī, Wayback Machine vietnē.