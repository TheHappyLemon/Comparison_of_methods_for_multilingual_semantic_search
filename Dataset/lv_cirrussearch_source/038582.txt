Klikšķu ēsma jeb klikšķēsma (angļu: clickbait) ir nievājošs apzīmējums tīmekļa vietnēm, kuru mērķis pārsvarā ir ar klikšķu palīdzību piesaistīt tiešsaistes reklāmu atlīdzību. Tas tiek panākts ar maldinošiem vai pārspīlētiem virsrakstiem un piesaistošiem sīktēliem. Tās mērķis ir arī panākt pēc iespējas lielāku popularitāti sociālajos tīklos, iegūstot jaunus klikšķus. Klikšķu ēsmām raksturīgs virsraksts parasti sola lasītājam atklāt svarīgu informāciju, kas virsrakstā ir slēpta, tipiskas klikšķu ēsmas pazīmēs ietilpst arī divdaļīgs virsraksts vai mēģinājums radīt emocionālu solījumu. Galvenais klikšķu ēsmas uzdevums ir lasītājos radīt ziņkāri, bet līdz galam to neapmierināt, kamēr netiek atvērts saturs. Klikšķu ēsmas autoru izmantotos paņēmienus var uzskatīt par dzeltenās preses atvasinājumu, kas arī pasniedz ļoti minimālu vai gandrīz nekādu labi izpētītu informāciju, bet izmanto piesaistošus virsrakstus, kuros ietilpst ziņu notikumu pārspīlējumi, skandālu un sensāciju veidošana. 2014. gadā klikšķu ēsmas milzīgās izplatības dēļ tās lietošana sabiedrībā sāka izraisīt negatīvu reakciju. 2014. gada augustā Facebook paziņoja, ka veiks nepieciešamās darbības klikšķu ēsmas izplatības mazināšanai sociālajā tīklā. Pēdējā laikā klikšķu ēsmas modeli vispārēji negatīvi ietekmējuši arī reklāmu bloķētāji un kopējs kritums reklāmu klikšķos, kā arī mājaslapu solis tuvāk sponsorētām reklāmām. «Akadēmiskā terminu datubāze - clickbait». termini.lza.lv. Skatīts: 2018-10-15. «Saving Us From Ourselves: The Anti-Clickbait Movement» (angliski). The Daily Beast. Skatīts: 2017. gada 25. maijā. «Bezatbildības burbulis. LV portāla diskusija par mediju satura veidošanu un viltus ziņām» (latviski). Latvijas Vēstnesis. Skatīts: 2017. gada 25. maijā. «Why Are Upworthy Headlines Suddenly Everywhere?» (angliski). The Atlantic. Skatīts: 2017. gada 25. maijā. https://www.nytimes.com/2014/08/26/business/media/facebook-takes-steps-against-click-bait-articles.html?_r=0