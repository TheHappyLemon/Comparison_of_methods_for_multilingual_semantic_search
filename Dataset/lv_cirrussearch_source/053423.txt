Crew Dragon In-Flight Abort Test bija ASV uzņēmuma SpaceX kosmosa kuģa Crew Dragon glābšanas sistēmas izmēģinājums lielā augstumā, simulējot nesējraķetes avāriju. Tas veiksmīgi tika veikts 2020. gada 19. janvārī. Izmēģinājums tika paredzēts kā kosmosa kuģa atdalīšanās un lidojuma priekšlaicīgas pārtraukšanas scenārijs troposfērā virsskaņas ātrumā, kad lidaparāts piedzīvo maksimālo aerodinamisko spiedienu. Crew Dragon izmantoja glābšanas sistēmas SuperDraco dzinējus, lai pēc raķetes Falcon 9 tīšas priekšlaicīgas dzinēja apstādināšanas atgrūstos no raķetes. Kosmosa kuģim vajadzēja pārorientēties, izvērst izpletņus un mīksti nosēsties Atlantijas okeānā. Sākotnēji šis tests bija ieplānots pirms bezpilota orbitālā lidojuma, tomēr SpaceX un NASA uzskatīja par drošāku izmantot lidojuma reprezentatīvo kapsulu, nevis testa kuģi no starta laukuma lidojuma priekšlaicīgās pārtraukšanas izmēģinājuma. Sākotnēji šajā testā bija plānots izmantot kapsulu C201, kas lidoja Crew Dragon Demo-1, tomēr C201 tika iznīcināta, veicot statisko dzinēju iedarbināšanas testu 2019. gada 20. aprīlī. Šim In-Flight Abort Test izmantoja kapsulu C205, kas sākotnēji tika paredzēta Crew Dragon Demo-2. Pirms starta NASA un SpaceX veica visu notikumu simulāciju, kā tas notiktu pie īstās apkalpes palaišanas, ieskaitot apkalpes apģērbšanu un braukšanu uz starta laukumu. Pēc aizkavēšanas, gaidot labāku meteoroloģisko redzamību, Falcon 9 tika palaista 2020. gada 19. janvārī 15:30:00. Raķete lidoja kā plānots līdz pat atdalīšanās punktam, kur Crew Dragon atdalījās, bet raķete tika iznīcināta. Kosmosa kuģis pēc atdalīšanās lidoja suborbitālā trajektorijā. Apogejā tika atdalīts nehermētiskais kravas nodalījums. Tad tika izmantoti Drako dzinēji, lai kapsulu noorientētu nolaišanās posmam. Visas galvenās funkcijas tika veiksmīgi izpildītas, ieskaitot atdalīšanu, dzinēju iedarbināšanu, izpletni un nosēšanos. 15:38:54 UTC nolaižamais aparāts nosēdās Atlantijas okeānā netālu no Floridas piekrastes. Lidojuma ilgums bija 8 minūtes 54 sekundes. NASA, SpaceX Complete Final Major Flight Test of Crew Spacecraft NASA RELEASE 20-004, 2020-01-19 SpaceX conducts successful Crew Dragon In-Flight Abort Test Ian Atkinson, nasaspaceflight.com, 2020-01-19 Video: Preview of dramatic Crew Dragon In-Flight Abort Test Stephen Clark, spaceflightnow.com, 2020-01-14