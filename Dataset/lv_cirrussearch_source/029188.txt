Monss Pēters Alberts Sālens Selmerlēvs (zviedru: Måns Petter Albert Sahlén Zelmerlöw; dzimis 1986. gada 13. jūnijā) ir zviedru dziedātājs un TV raidījumu vadītājs. 2015. gada Eirovīzijas uzvarētājs. 2005. gadā ieņēmis 5. vietu zviedru Idol talantu šovā, nākamajā gadā pārī ar Marīu Kārlsoni izcīnījis uzvaru Let's Dance deju šova pirmajā sezonā. No 2011. līdz 2013. gadam vadījis Allsång på Skansen raidījumu. Karjeras laikā izdevis septiņus studiju albumus, debijas albums Zviedrijā ticis sertificēts ar platīna disku, savukārt otrais — zelta disku. Trīs reizes piedalījies Zviedrijas nacionālajā atlasē Eirovīzijai — Melodifestivalen: 2007., 2009. un 2015. gadā. 2015. gadā uzvarējis nacionālajā atlasē ar dziesmu Heroes, tādējādi kļūstot par savas valsts pārstāvi 2015. gada Eirovīzijā Vīnē, Austrijā. Eirovīzijā pirmā vieta tika iegūta gan pusfinālā, gan finālā. Finālā uzvara tika gūta ar 365 punktiem, kas ir trešais lielākais uzvarētājvalsts punktu skaits konkursa vēsturē. Šī bija sestā reize, kad konkursā uzvar Zviedrijas pārstāvis, tādējādi Zviedrija kļuva par otru visu laiku veiksmīgāko valsti Eirovīzijas vēsturē (septiņas uzvaras ir izcīnījuši Īrijas pārstāvji). Kā arī kopā ar Petru Mēdi vadīja 2016. gada Eirovīzijas dziesmu konkursu, kas norisinājās Stokholmā. 2016. gada augustā izdeva dziesmu Hanging Onto Nothing, kas Zviedrijā un citās Eiropas valstīs guva labus panākumus. Tā paša gada 2. decembrī izdeva savu septīto studijas albumu Chameleon. Tā trīs singli ir jau minētais Hanging Onto Nothing, Glorious un Fire In The Rain. 2004. gada decembrī kopā ar savu ģimeni atradies atvaļinājumā Taizemē, izdzīvojis Indijas okeāna zemestrīcē. 2016. gadā sācis tikties ar angļu aktrisi, balsu ierakstītāju Kiaru Jansoni. 2017. gada jūlijā pāris saderinājies. Studijas albumi Stand by For... (2007) MZW (2009) Christmas with Friends (2010) Kära vinter (2011) Barcelona Sessions (2014) Perfectly Damaged (2015) Chameleon (2016) «Eurovision Song Contest: Sweden's Mans Zelmerlow wins». BBC News. Skatīts: 2015. gada 23. maijs. «Måns Zelmerlöw var med om tsunamin 2004: Det var ofattbart hemskt - Nöjesbladet - Aftonbladet». Aftonbladet. Skatīts: 2015. gada 21. marts. «Måns Zelmerlöw: "Jag glömmer aldrig likstanken" - Malou Efter tio - tv4.se». Arhivēts no oriģināla, laiks: 2015. gada 2. aprīlī. Skatīts: 2015. gada 21. marts. Vikikrātuvē par šo tēmu ir pieejami multivides faili. Skatīt: Monss Selmerlēvs. Oficiālā tīmekļa vietne