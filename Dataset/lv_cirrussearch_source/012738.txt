Džeikobs Deiviss (Jacob Davis, dzimis Jākobs Jufess (Jacob Youphes) 1831. gadā, miris 1908. gadā) bija Rīgā dzimis ebreju izcelsmes ASV šuvējs, izgudrotājs un uzņēmējs. Jākobs Jufess dzimis Rīgā ebreju ģimenē. Uz ASV emigrēja 1854. gadā, kur nomainīja vārdu uz Džeikobs Deiviss. Dzīvojis Ņujorkā, Sanfrancisko, Kanādā. 1869. gadā Rīno, Nevadā atvēra šūšanas darbnīcu. 1871. gadā Džeikobs Deiviss izgudroja veidu, kā pastiprināt bikšu izturību. Viņš bikšu kritiskākajos punktos, kā arī kabatu stūros izmantoja vara kniedes. Vēlāk šādas bikses tika nodēvētas par "džinsiem". Tajā laikā Deiviss šuva teltis un ratu pārsegus no brezenta auduma, kuru piegādāja Levi Strauss & Co. no Sanfrancisko. Viņa šūtās bikses no brezenta un vēlāk arī no denima ar vara kniedēm kļuva ļoti pieprasītas. Baidoties, ka kāds varētu nozagt viņa ideju, bet trūkstot nepieciešamajiem līdzekļiem, Džeikobs Deiviss vērsās pie Līvaja Strosa (Levi Strauss), lai tas palīdz patentēt šo risinājumu. Deiviss piekrita dalīt patenta tiesības ar Levi Strauss & Co. Patents tika iegūts 1873. gada 20. maijā. Deiviss pārcēlās uz Sanfrancisko un kļuva par Levi Strauss & Co. vara kniežu apģērbu ražošanas menedžeri. Džeikobs Deiviss 1907. gadā pārdeva savas tiesības uz patentu Levi Strauss & Co., bet uzņēmumā turpināja strādāt līdz pat savai nāvei 1908. gadā. Davis, Jacob W. and Levi Straus & Co. «Improvement in fastening pocket-openings. US Patent 139121». Skatīts: 2014-02-11. Levi Strauss & Co. «Jacob Davis: His Life and Contributions». Arhivēts no oriģināla, laiks: 2014-02-25. Skatīts: 2014-02-11.