Mikola Azarovs (ukraiņu: Микола Янович Азаров; dzimis 1947. gada 17. decembrī Kalugā, KPFSR) ir bijušais Ukrainas politiķis, bijušais Ukrainas premjerministrs. Iepriekš vēl divas reizes ir bijis premjerministra pienākumu izpildītājs. Dzimis 1947. gadā Kalugā kā Nikolajs Pahlo igauņu izcelsmes tēva Jana Pahlo un krievu izcelsmes mātes Jakaterinas, dzimušas Kvasņikovas, ģimenē. Studēja ģeoloģiju un ģeofiziku Maskavas Lomonosova universitātē, apprecējās ar Ludmilu Azarovu un nomainīja uzvārdu. Pēc studiju beigšanas 1971. gadā sāka strādāt par inženieri Tulas ogļu raktuvēs. No 1976. gada aspirantūrā Maskavas kalnrūpniecības institūtā. 1984. gadā pārcēlās uz dzīvi Ukrainā, bija Doneckas ģeoloģijas un kalnrūpniecības institūta vadītājs, 1986. gadā ieguva ģeoloģijas un mineraloģijas zinātņu doktora grādu, 1991. gadā kļuva par profesoru. 1993. gadā Azarovs iestājās Darba partijā, no 1994. gada Ukrainas parlamenta deputāts. No 2001. gada bija Reģionu partijas priekšsēdētājs, vēlāk atdeva šo posteni Viktoram Janukovičam. 2004. gada decembrī un 2005. gada janvārī īslaicīgi pildīja Ukrainas premjerministra pienākumus. Pēc Janukoviča kļūšanas par Ukrainas prezidentu Azarovs atkal uzņēmās vadīt Reģionu partiju. 2010. gada 4. martā viņu ievēlēja par Ukrainas premjerministru. Sakarā ar Eiromaidana kustību viņš bija spiests atkāpties no amata 2014. gada 28. janvārī. Vikikrātuvē par šo tēmu ir pieejami multivides faili. Skatīt: Mikola Azarovs. Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski)