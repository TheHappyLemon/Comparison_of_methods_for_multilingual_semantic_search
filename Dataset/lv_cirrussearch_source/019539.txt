Lolita Ritmane (pilnā vārdā Lolita Līza Ritmane-Matsone, dzimusi 1962. gada 1. novembrī) ir latviešu izcelsmes ASV komponiste. Lolitas vecāki atstāja Latviju Otrā pasaules kara laikā, 1949. gadā pārcēlās uz dzīvi ASV. Viņa ir mācījusies Dika Grova mūzikas skolā, kur specializējusies komponēšanā (it īpaši filmu mūzikas komponēšanā), aranžēšanā. Komponējusi mūziku dažādiem seriāliem, tai skaitā Young Justice, Batman: The Brave and the Bold, Teen Titans, The Spectacular Spider-Man. 1996. gadā orķestrēja daļu no 1996. gada vasaras olimpisko spēļu noslēguma ceremonijas. Pašlaik darbojas Dynamic Music Partners, kur arī ir viena no dibinātājām. Sadarbojusies ar latviešu māksliniekiem. Strādājusi pie Lindas Leen un Laura Reinika Ziemassvētku albumiem. Ritmane ir divas reizes tikusi nominēta Primetime Emmy balvai, kā arī astoņas reizes nominēta Daytime Emmy balvai, no kurām vienu 2001. gadā arī saņēmusi par mūziku animācijas seriālam Batman: Beyond (1999). Viņa ir pirmā un pašlaik vienīgā latviete, kas saņēmusi šo apbalvojumu. 2020. gadā saņēma Lielā Kristapa balvu par labāko mūziku filmai "Dvēseļu putenis" (2019). 2021. gadā saņēma ikgadējo ASV Komponistu un autoru biedrības balvu par labāko oriģinālmūziku neatkarīgai filmai ("Dvēseļu putenis"). 2021. gada aprīlī apbalvota ar Triju Zvaigžņu ordeņa IV šķiru. 2022. gadā saņēmusi Grammy balvu, kā producente, par albumu "Women Warriors – The Voices Of Changes". Precējusies ar mūzikas producentu Marku Matsonu, viņiem ir trīs bērni. Viņas tēvs Andris Ritmanis un māsa Brigita Ritmane ir sarakstījuši dziesmu "Manai tautai". Zalāne, Elīna (2013. gada 17. maijā). "Holivudas filmu mūzika jārada Rīgā". SestDiena: 34.—37. lpp. «Lolita Ritmanis». Dynamicmusicpartners.com. Skatīts: 2013. gada 25. maijā. «Lolita Ritmane». Ieguldilatvija.lv. Skatīts: 2013. gada 25. maijā.[novecojusi saite] ««Dvēseļu puteņa» komponistei Ritmanei piešķirta ASV Komponistu un autoru apvienības balva». lsm.lv. 2021. gada 3. martā. Skatīts: 2021. gada 6. martā. vestnesis.lv. «Par apbalvošanu ar Triju Zvaigžņu ordeni - Latvijas Vēstnesis». www.vestnesis.lv (latviešu). Skatīts: 2021-05-06. https://www.apollo.lv/7492336/grammy-balvu-ka-producente-sanemusi-amerika-dzivojosa-komponiste-lolita-ritmanis «Latviete, kura raksta mūziku Holivudas seriāliem». Tvnet.lv. Skatīts: 2013. gada 25. maijā. Dynamic Music Partners (angliski) IMDb profils (angliski)