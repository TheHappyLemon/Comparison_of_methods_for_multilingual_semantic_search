Ruse (bulgāru: Русе) ir pilsēta Bulgārijas ziemeļos pie Donavas pretim Rumānijas pilsētai Džurdžu. Netālu no Ruses atrodas Donavas tilts — viens no diviem tiltiem pār Donavu visā Bulgārijas - Rumānijas robežas posmā. Svarīga upes osta. Pilsēta radās 3. līdz 2. gadu tūkstotī p.m.ē. kā trāķiešu apmetne. Romiešu imperatora Vespasiāna laikā apmetne pārauga pilsētā ar nosaukumu Sekstaginta Prista (Sexaginta Prista). VI gadsimtā to nopostīja avāri un slāvi. Otrās Bulgārijas impērijas laikā šeit bija neliela pilsēta Rusi, pirmoreiz pieminēta 1380. gadā. 1388. gadā to ieņēma osmaņi. Osmaņu impērijas laikā Ruse (šajā laikā zem nosaukuma Rusčuka (Rusçuk)) kļuva par vienu no svarīgākajām turku pilsētām pie Donavas un bija vilajeta centrs. Tā bija arī bulgāru nacionālās atbrīvošanās kustības centrs un kādu brīdi šeit atradās Bulgāru Revolucionārās centrālās komiteja (Български революционен централен комитет). Pēc Bulgārijas atbrīvošanās no turku varas 1878. gada 20. februārī Ruse kļuva par vienu no visdinamiskāk augošajām Bulgārijas pilsētām. 1886. gadā Rusē notika ar Stefana Stambolova politiku neapmierināto, prokrieviski noskaņoto virsnieku dumpis. Starp Pirmo un Otro pasaules karu, kad Bulgārija bija zaudējusi Dienviddobrudžu, Ruses nozīme samazinājās, tomēr 1954. gadā, līdz ar Donavas tilta uzcelšanu, tā atkal uzplauka. Negatīvu ietekmi uz pilsētas dzīvi radīja XX gadsimta 80. gadu sākumā Rumānijas puses Džurdžā uzceltā Verachim ķīmiskā rūpnīca, kas līdz 1989. gadam piesārņoja plašu apkārtni. XX gadsimta 90. gados Ruses ekonomika piedzīvoja dziļu krīzi. Rusē dzimuši: Aleksandrs Georgijevs (Александр Георгиев) (1996) — hokejists Eliass Kaneti (Elias Canetti) (1905–1994) — rakstnieks Veselins Topalovs (Веселин Топалов) (1975) — šahists https://www.grao.bg/tna/t41nm-15-03-2024_2.txt. Vikikrātuvē par šo tēmu ir pieejami multivides faili. Skatīt: Ruse. Encyclopædia Britannica raksts (angliski) Encyclopædia Universalis raksts (franciski)