"Četri gadalaiki" (itāļu: Le quattro stagioni) ir viens no ievērojamākajiem un pazīstamākajiem Antonio Vivaldi skaņdarbiem (1723). Tas ir četru vijoļkoncertu cikls: "Pavasaris", "Vasara", "Rudens" un "Ziema". Katrā no šiem koncertiem ir trīs daļas: ātra, lēna un dzīva, kustīga noslēgumdaļa (fināls). Katrai koncertu cikla daļai, iespējams, pats Antonio Vivaldi veltījis nelielus sonetus. "PAVASARIS" Allegro Pavasaris ir klāt, ar svinīgu dziesmu to putni sveic, un mutuļojošus strautus tikmēr noglāsta maigas vēsmas. Pavasara vēstneši – pērkona negaisi, izpletuši melno apmetni pār debesīm, dārd un zibeņo. Tad tie noklust, un putniņi atsāk savas valdzinošās dziesmas. Largo Uz ziediem klātas pļavas, lapām un zālei maigi sanot, guļ kazu gans, un tā uzticamais suns tam blakus. Allegro Svinīgi skanot zemnieku dūdām, zem mirdzošā pavasara debesu baldahīna dejo nimfas un gani. "VASARA" Allegro non molto Zem dedzinošās Saules nežēlīgā karstuma cilvēks un ganāmpulks pagurst, pīnijas izkalst. Atskan dzeguzes balss, un sadzirdamas maigās ūbeles un žubītes dziesmas. Siltas vēsmas gaisā virmo, bet draudīgi ziemeļu vēji spēji nopūš tās malā: gans nobijies raud, nojauzdams spēcīgu vētru un postījumus, kurus tā nesīs. Adagio e piano. Presto e forte. Viņa nogurušās rokas un kājas atmostas no snauda, zibšņu un dārdoņas izbiedētas. Mušas un odi apdulluši dūc. Presto Ak, vai, viņa sliktākās nojausmas izrādījušās pareizas: debesis zibeņo un dārd, milzīga krusa lejup krīt, kapājot lepni augošo labību. "RUDENS" Allegro Ar dziesmām un dejām zemnieki cildina bagātīgi ievākto ražu, dzēriens no Bakha kausa līst aumaļām, un daudzi svinības noslēdz, iemiegot. Adagio molto Pamazām dziesmas un dejas izsīkst, spirdzinošās vēsmas patīkami ieaijā saldā miegā visus pēc kārtas. Allegro Rītausmā parādās mednieki, ragu skaņas, saucieni un suņi par gatavību medībām liecina. Upuris, iztramdīts, mūk, viņi tam seko. Lielā saucienu un suņu trokšņa pārbiedēts, jau ievainots, dzīvnieks cīnās pretī, bet nomocīts mirst. "ZIEMA" Allegro non molto Nosalis un trīcošs stindzinoši auksto vēju dzenātā sniegā, skraida turp un atpakaļ, piesitot ledainās kājas un klabinot zobus no sīvā sala. Largo Atpūsties mierīgiem un apmierinātiem pie kamīna, kamēr lērumu ārā palikušos samērcē lietus. Allegro No bailēm paslīdēt un nokrist, soļot pa ledu lēni un piesardzīgi. Straujš pagrieziens: kāja slīd, kritiens zemē! No jauna piecelties un steigties, kamēr ielūzt ledus. Jūt izskrejam ziemeļu vējus pat caur māju cieši aizvērtām durvīm - tā ir ziema, kas prieku mums nes! Latviskojums: K. un D.Īvāni