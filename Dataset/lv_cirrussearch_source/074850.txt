Ņūforistas ponijs ir zirgu šķirne, kas dzīvo Anglijas dienvidu daļā, ganoties Hempšīras mežos kā savvaļas zirgs. Par šiem ponijiem ir rakstiskas liecības jau no 1016. gada. Mūsdienās, lai arī poniji ganās savvaļā, tie pieder vietējiem iedzīvotājiem, kas apvienojušies organizācijā, kas tiek saukta par Ņūforistas komūnu. Jau no viduslaikiem Ņūforistas komūnai bija tiesības ganīt savus ponijus vietējos mežos, un šī kārtība ir spēkā vēl joprojām. Katru gadu poniji tiek savākti aplokā, saskaitīti un pārbaudīti, daļa tiek palaista atpakaļ mežā, bet daļa pārdota. Vēsturiski komūnas ideja bija vērtīgākos ponijus saglabāt vairošanās programmai, mazāk vērtīgos izpārdot. Tomēr praksē viss izvērtās otrādu; labākie poniji tika pārdoti par iespējami augstāku cenu, toties sliktākie palaisti atpakaļ mežā. Tas noveda pie šķirnes kvalitātes pazemināšanās. Ņūforistas poniju šķirnes ciltsgrāmata tika izveidota 1906. gadā. Lai uzlabotu šķirni, ik pa laikam Ņūforistas ponija šķirne tika krustota ar Velsas, Dartmūras, Eksmūras, Hailendas un Deilas poniju šķirnēm, kā arī ar arābu zirgu un tīrasiņu zirgu šķirnēm, lai palielinātu Ņūforistas ponija augumu un uzlabotu eksterjeru. No 1918. gada līdz 1919. gadam mežā kopā ar ponijiem tika palaists polo šķirnes ērzelis Fild Maršals, kuram ir bijusi manāma ietekme uz savvaļas poniju izskatu un īpašībām. Pēdējos 50 gadus šķirnei nav bijuši citu šķirņu piejaukumi. Mūsdienās Ņūforistas ponijs ir jaudīgs, inteliģents un izturīgs ponijs, tas ir slaidāks kā lielākā daļa angļu poniju, tādēļ tas ir iemīļots jājamzirgs bērniem. Taču tas ir pietiekami spēcīgs un muskuļots, lai nestu pieaugušu jātnieku. Tā augums skaustā var būt līdz 1,48 m. Standartos nav noteikts zemākais augstums, bet tie nemēdz būt zem 1,20 m. Zirgu šovos poniji tiek dalīti divās klasēs: auguma sekcija 1,38 m un zemāki (grupa A), auguma sekcija virs 1,38 m (grupa B). Ņūforistas ponijiem ir draudzīgs un maigs raksturs. Ņūforistas poniji var būt jebkādā krāsā, taču ne dābolaini, dārki vai losi. Palsi vai ļoti gaiši rudi poniji ir pieļaujami tikai ķēvēm un kastrātiem. Nav pieļaujamas zilas acis. Baltas zīmes var būt tikai uz galvas un kājām līdz lecamajām locītavām. Nicola Jane Swinney "Horse Breeds of the world" https://web.archive.org/web/20090129230846/http://newforestpony.com/ http://www.nfed.co.uk/ http://www.ansi.okstate.edu/breeds/horses/newforest/