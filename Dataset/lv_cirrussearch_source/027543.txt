Kigali (kiņaruanda: Kigali, izrunā: [ci.ɡɑ́.ɾi]) ir Ruandas galvaspilsēta un lielākā pilsēta, Kigali provinces administratīvais centrs. Pilsēta atrodas gandrīz Ruandas ģeogrāfiskajā centrā, paugurainā kalnu apvidū, Ruganvas upes krastos. Kigali kopējā platība ir 730 km², pēc 2019. gada datiem pilsētā dzīvo aptuveni 745 tūkstoši iedzīvotāju. Kopš Ruandas neatkarības iegūšanas 1962. gadā Kigali ir valsts saimnieciskais, kultūras un transporta centrs. Pilsēta ir mājvieta Ruandas prezidentam un parlamentam. Kigali dibināta 1907. gadā, kad tā bija daļa no Vācijas Austrumāfrikas. 1919. gadā, pēc Pirmā pasaules kara, kontroli pār reģionu pārņēma Beļģija un Kigali kļuva par vienu no Ruandas-Urundi administratīvajiem centriem. 1962. gadā Ruanda ieguva neatkarību un Kigali kļuva par jaunizveidotās valsts galvaspilsētu. 1994. gadā Ruandas genocīda laikā huti un Ruandas armija Kigali nogalināja tūkstošiem tutsu. Kigali saimniecība balstās galvenokārt uz tirdzniecību. Rūpnīcas pilsētā un ap to apstrādā kasiterītu (no tā iegūst alvu) un ražo dažādus pārtikas produktus. Vairākās rūpnīcās ražo apavus, apģērbu, krāsas un laku. 2008. gadā Kigali tika atvērta Ruandas vērtspapīru birža. Kigali ir transporta mezgls, no tās ir izbūvēti autoceļi uz visām četrām kaimiņvalstīm. Ir arī starptautiskā lidosta un tehniskā koledža. https://populationstat.com/rwanda/kigali. «Kigali, Rwanda Population (2020)» (angļu). Population Stat. Skatīts: 2020. gada 7. jūnijā. Vikikrātuvē par šo tēmu ir pieejami multivides faili. Skatīt: Kigali. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)