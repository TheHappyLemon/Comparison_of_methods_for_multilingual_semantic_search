Patria Pasi (agrāk zināms kā Sisu Pasi) ir Somijā ražots sešu riteņu bruņutransportieris. Bruņutransportiera koncepcijas pamatā ir viegla lietojamība, vienkārša pamatkonstrukcija un lēta apkope. Pirmās versijas XA-180 masveida ražošana sākās 1984. gadā. To izstrādāja uzņēmums Sisu Somijas bruņotajiem spēkiem; eksportēts uz ārvalstīm. Bieži izmantots ANO miera uzturēšanas misijās. Izgatavoti vairāk kā 1200 Pasi eksemplāri. Mūsdienās Pasi ražošana ir pārtraukta, tā vietā izstrādāta modulāra bruņu mašīna AMV (XA-360). Nosaukums Pasi (arī izplatīts somu vīriešu vārds) veidots no nosaukuma "panssari-Sisu" ("bruņotais Sisu"). 1980. gadu sākumā Somijas bruņotie spēki izsludināja konkursu par jaunu bruņutransportieru iegādi, kuri aizstātu novecojušos PSRS ražotos BTR-60P. 1982. gadā Somijas uzņēmumi Sisu (modelis XA-180) un Valmet (modelis 1912-6) izgatavoja sešu riteņu prototipus. Pēc izmēģinājumiem Somijas valdība 1983. gada decembrī izvēlējās SISU un pasūtīja 59 XA-180 eksemplārus par 42 miljoniem FMK. Sisu XA-180 izstrādāja uz pašu ražotās militārās kravas mašīnas SA-150 (Masi) bāzes ar dīzeļdzinēju Valmet 611, lai gan šasija un riteņu bāze tika konstruēta no jauna. Sākotnēji Pasi ražoja un pārdeva uzņēmums Sisu Auto. 1996. gadā Sisu savu militāro transportlīdzekļu apakšuzņēmumu pārdeva valstij piederošajam Suomen Puolustusväline Oy, kas nākamajā gadā mainīja nosaukumu uz Patria. Kopš tā laika Pasi tika prezentēts ar Patria vārdu. Salīdzinot ar līdzīgiem bruņutransportieriem Fuchs un BTR-80, Pasi ir plašāka iekšējā telpa. Bruņutransportiera korpuss veidots no 6 līdz 12 mm bruņu tērauda. Apakšējā daļa ir pastiprināta pret mīnu eksplozijām. Priekšējie logi ir ložu necauršaujami un apgādāti ar aizsarglūkām. Sešu riteņu piedziņa ļauj braukt pa dažādu apvidu. Sākotnējie modeļi spēja pārvarēt ūdens šķēršļus peldus, bet pēdējiem lielākas masas dēļ tādu spēju vairs nebija. Pasi spēj pārvarēt līdz 60° slīpumu. Pasi nav apbruņots ar standarta ieročiem, bet ir apgādāts ar rotējošu torni, uz kura var uzstādīt vieglo vai smago ložmetēju vai automātisko lielgabalu. Tam ir arī astoņas lūkas sānos un aizmugurē šaušanai ar strēlnieku ieročiem. Sisu XA-180 Oriģinālais modelis ar 2 cilvēku apkalpi un 16 kājniekiem. Tukša transportlīdzekļa masa 12 tonnas. Sisu XA-185 Uzlabota versija, kas var pārvadāt 18 pasažierus. Tam ir jaudīgāks dzinējs un uzlabota transmisija. Izmantota arī kā medicīniskās palīdzības mašīna. Sisu XA-186 Izgatavots speciāli Norvēģijas Bruņoto spēku prasībām. Uzlabotas bruņas. Tornis apgādāts ar 12,7 × 99 mm NATO kalibra ložmetēju. Nevar peldēt smago bruņu dēļ. Tukšā mass 19 tonnas. Dzinējs un transmisija tāds pats kā XA-185. Sisu XA-188 Izgatavots speciāli Nīderlandes miera uzturēšanas operāciju prasībām. No XA-186 atšķiras tikai ar bruņojuma modulāro platformu, kuru pēc tam izmantoja XA-200 sērijā. Sisu XA-200 Palielinātas bruņas. Nav amfībijas spēju, bet var pārvarēt ūdens šķēršļus līdz 1,5 m dziļumam. Apgādāts ar moderniem optiskiem līdzekļiem (periskopi, nakts redzamības iekārtas). Bruņu palielināšana tika veikta, jo modernie ieroči ( 7,62 mm) spēja cauršaut XA-180 un XA-185 korpusu. Sisu XA-202 XA-200 modifikācija, kas paredzēta sakaru punktam un komandpunktam. Sisu XA-203 Tika izveidots XA-185 nomaiņai Somijas armijā. Vēl ir vairākas pamatmodeļu apakšversijas, kas pielāgotas medicīniskai palīdzībai, sakaru punktam, zenītraķešu palaišanai, radara izvietošanai, komandpunktam, kājnieku uguns dzēšanai, pretranku cīņai u.c. Somijas XA-180 miera uzturēšanas spēkos Bosnijā 1996. gadā Igaunijas XA-180 Afganistānā 2008. gadā Somijas policijas XA-185 2008. gadā Norvēģijas XA-186 ziemas aprīkojumā 2007. gadā Nīderlandes XA-188 Afganistānā 2007. gadā Zviedrijas XA-203S ziemas aprīkojumā 2007. gadā Somijas ugunsdzēsības mašīna uz Pasi bāzes, 2011. gads XA-180 army-guide.com Sisu SA-150 Arhivēts 2011. gada 28. novembrī, Wayback Machine vietnē. military-today.com Image of fire-fighting Pasi XA-180 army-guide.com Sisu XA-180 Military-Today.com Patria Pasi