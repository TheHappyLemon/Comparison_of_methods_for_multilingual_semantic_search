Somphona rasbora (Trigonostigma somphongsi) ir kritiski apdraudēta zebrzivju dzimtas (Danionidae) suga, kas endēma Taizemei. 2012. gadā šo nelielo zivtiņu ierindoja Zemeslodes 100 visapdraudētāko sugu sarakstā. Tā pārstāv dienvidaustrumu Āzijā sastopamo trijstūru rasboru ģinti (Triginostigma), kurai pieder četras sugas. Suga latīniski nosaukta Somphona akvārija vārdā, no kurienes zivtiņu nosūtīja vācu akvāristam Meinkenam. Akvārijs atrodas Bangkokā un nodarbojas ar dekoratīvo zivtiņu pavairošanu un tirdzniecību. Meinkens nav atstājis sīkāku aprakstu par jaunatklātās sugas izplatību, tikai pieminējis, ka tā ir no Taizemes dienvidiem. Maksimālais garums 10,5 cm, bet tipiski tas ir 25—30 mm. Raksturīgs dzimumu dimorfisms. Mātītes pamanāmi lielākas, apaļīgāku vēderu un ar gaiši dzeltenīgu ķermeņa krāsojumu. Toties tēviņam, sasniedzot dzimumgatavību, ķermenis kļūst koši oranžs vai kapara sarkans. Uz astes stumbra abiem dzimumiem melna, garena svītra Somphona rasbora atzīmēta Bangpakongas baseinā Taizemes centrālajā daļā,— vienā no upēm, kas ieplūst Siāmas līcī. Dabiskās vides izzušanas un izpostīšanas, kā arī nozvejas dēļ sugu uzskatīja par savvaļā izmirušu, tomēr Starptautiskā dabas un dabas resursu aizsardzības savienība formāli Sarkanajā grāmatā šo viedokli neapstiprināja. Suga parādījās vairākās akvāristu publikācijās 1970. gados. Pēc tam ziņu par to nebija aptuveni divdesmit gadus, līdz Boraras urophthalmoides bariņā atrada divus tēviņus un divas mātītes. Viens tēviņš un viena mātīte veidoja kodolu nebrīvē pavairotām populācijām, galvenokārt Vācijā un Anglijā, kā arī Taizemē. Laiku pa laikam atsevišķi eksemplāri nokļūst tirdzniecībai paredzētās jauktās akvāriju zivtiņu kuģu kravās. Somphona rasbora joprojām dzīvo savvaļā, taču vienīgi lokālu populāciju veidā. Areālu raksturo ūdensaugiem aizauguši zemieņu ūdeņi ar lielu ūdensteču daudzumu. Lielāko daļu šo zemju šobrīd izmanto lauksaimniecības vajadzībām, galvenokārt rīsu audzēšanai, un suga sastopama arī dziļūdeņu rīsu laukos un biezi aizaugušos grāvjos, kas applūst no tuvējām upēm. Zivtiņa ir atkarīga no zemūdens augiem, uz kuriem tā nērš lipīgus ikrus. Izzūdot augiem, sarūk arī zivju populācija. Somphona rasboras dabiskajā vidē bieži veido jauktus barus ar daudzām citām mazām karpveidīgajām zivtiņām, īpaši Rasbora borapetensis, Amblypharyngodon chulabhorne un Boraras urophthalmoides. Dažreiz barā ietilpst vairāk nekā simts zivtiņu. Somphona rasboras tajos ir mazākumā — vien daži īpatņi. Trigonostigma somphongsi, Sarkanā grāmata Integrated Taxonomic System (ITIS). Catalogue of Life: Trigonostigma somphongsi (Meiken,1958)[novecojusi saite] ITIS Report: Trigonostigma somphongsi (Meinken, 1958) Classification Animal Diversity Web: Trigonostigma somphongsi «Priceless or Worthless? The world's most threatened species by E M Bailie and Elen R Butcher». Arhivēts no oriģināla, laiks: 2012. gada 21. oktobrī. Skatīts: 2012. gada 1. oktobrī. Species of Trigonostigma. Froese. Rainer, and Daniel Pauly. FishBase (2013) The first record of Trigonostigma somphongsi (Meinken, 1958), a critically endangered species, in its naturl habitat of Thiland (Cypriniformes Cyprinidae). Biodiversity Journal, 2014, 5 (4): 471-474 Trigonostigma somphonsi in FishBase (2006) Seriously Fish: Trigonostigma somphongsi