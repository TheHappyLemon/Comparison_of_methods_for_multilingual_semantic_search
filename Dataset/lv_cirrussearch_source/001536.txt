Dragon Spacecraft Qualification Unit jeb DSQU (no angļu: "Dragon kosmosa kuģa kvalifikācijas vienība") bija ASV privāta uzņēmuma SpaceX kosmosa kravas kuģa Dragon makets, kas kalpoja par derīgo kravu pirmajam nesējraķetes Falcon 9 izmēģinājumu lidojumam. Galvenais lidojuma uzdevums bija raķetes izmēģinājums. Tā kā citas SpaceX nesējraķetes Falcon 1 pirmie lidojumi beidzās ar neveiksmi, tad tagad pirmajā Falcon 9 lidojumā netika sūtīts īsts kosmosa kuģis, bet gan aparāts, ar kuru uz zemes tika izmēģinātas Dragon sistēmas. Tajā nebija dzinējsistēmu, tādēļ tas bija vieglāks, bet līdz ar to nevarēja veikt manevrus. Ar to bija paredzēts novērtēt kosmosa kuģa aerodinamisko stāvokli un raķetes darbību. 2009. gada septembrī Dragon Spacecraft Qualification Unit tika paziņots kā derīgā krava pirmajam nesējraķetes Falcon 9 lidojumam. tajā laika starts bija paredzēts 2009. gada novembrī. Vēlāk to pārcēla uz 2010. gada februāri, tad uz martu. Tad starts bija paredzēts 12. aprīli, bet vēlāk atkal vairākkārt pārcēla. Falcon 9 tika palaista 2010. gada 4. jūnijā 18:45 UTC no Kanaveralas zemesraga Gaisa spēku stacijas starta kompleksa Space Launch Complex 40. Šis bija pirmais starts no pārbūvētā SLC-40 kopš 2005. gada aprīļa. Pēc ieiešanas orbītā DSQU palika savienots ar raķetes otro pakāpi. 2010. gada 27. jūnijā aptuveni 00:50 UTC Dragon makets ar Falcon 9 otro pakāpi iegāja atmosfērā un sadega. SpaceX doubles down on inaugural Falcon 9 mission spaceflightnow.com, STEPHEN CLARK, 2009-09-24 (angliski) Marcel van Leeuwen. «SpaceX DRAGON/FALCON 9 UPDATE» (angļu). AviationNews.eu, 2009-09-24. Skatīts: 2010-01-12. «Detailed Mission Data - Falcon-9 ELV First Flight Demonstration». Mission Set Database (angļu). NASA GSFC. Arhivēts no oriģināla, laiks: 2011-10-16. Skatīts: 2010-01-12. Arhivēts 2011-10-16 Wayback Machine vietnē. Falcon rocket meets fiery end after three weeks in orbit Arhivēts 2010. gada 2. jūlijā, Wayback Machine vietnē. Stephen Clark, SPACEFLIGHT NOW, 2010-06-28