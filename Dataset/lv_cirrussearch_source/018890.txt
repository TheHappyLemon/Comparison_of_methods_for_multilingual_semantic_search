Ujuni solončaks (spāņu: Salar de Uyuni) ir lielākais solončaks pasaulē. Atrodas Bolīvijas dienvidrietumos, Potosi departamentā. Ujuni solončaks atrodas augstu kalnos, 3650 metrus virs jūras līmeņa. Tas līdzinās milzīgam, koši baltam līdzenumam, kas var atgādināt sasalušu ezeru, taču to klāj sāls. Lietus laikā sāli var klāt vairākus decimetrus biezs ūdens slānis. No jūnija līdz decembra sākumam Ujuni solončaks ir sauss, izņemot purvaino piekrasti un atsevišķus "ūdens caurumus". Galvenie minerāli, kas veido koši balto sāls garozu, ir halīts un ģipsis. Tīras sāls slāņa biezums var sasniegt pat 30 metrus. Uzskata, ka Ujuni solončaks satur 10 miljardus tonnu vārāmās sāls. Ik gadus šeit iegūst 25 000 tonnu. Pirms aptuveni 40 000 gadiem Ujuni solončaks bija daļa no milzīgā Minčina ezera. Mūsdienās no šī ezera atlikuši Poopo ezers, Koipasas ezers, Uru Uru ezers un Ujuni solončaks. Katru gadu novembrī Ujuni solončakā uzturas trīs sugu flamingi. Populārs tūrisma objekts - šeit ir arī sāls viesnīca un tā saucamās salas. Pievilcīgākā ir Inkavasi sala, uz kuras aug līdz 12 metrus augsti kaktusi. Solončaka krastā atrodas Tunupi vulkāns, kura tuvumā ir grota ar aptuveni 3000 gadus senām mūmijām. Encyclopædia Britannica - Uyuni Salt Flat. Vikikrātuvē par šo tēmu ir pieejami multivides faili. Skatīt: Ujuni solončaks. Ceļojuma dienasgrāmata, Ujuni solončaks Salt minery