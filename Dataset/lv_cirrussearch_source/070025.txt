Esekibo (spāņu: Territorio del Esequibo), arī Rietumgajāna, ir Gajānas sastāvdaļa, kuras piederību apstrīd Venecuēla. Robežu strīds ir mantots no koloniālajām lielvarām (Venecuēlas gadījumā — no Spānijas, bet Gajānas gadījumā — no Nīderlandes un Apvienotās Karalistes, to sarežģīja Gajānas neatkarība no Apvienotās Karalistes 1966. gadā. 2023. gada novembrī saasinājās robežkonflikts starp Venecuēlu un Gajānu. Venecuēla jau desmitgadēm uztur pretenzijas uz Esekibo reģionu, kas ir vairāk nekā divas trešdaļas no Gajānas teritorijas un kur mīt 125 000 no 800 000 lielā valsts pilsoņu kopskaita. Uz teritorijas statusu attiecas Ženēvas nolīgums, ko 1966. gada 17. februārī parakstīja Apvienotā Karaliste, Venecuēla un Britu Gajāna. Šajā līgumā noteikts, ka puses vienojas rast praktisku, miermīlīgu un apmierinošu strīda risinājumu. Ja strīds nonāk strupceļā, saskaņā ar līgumu lēmums par strīda izšķiršanas līdzekļiem jānodod "atbilstošai starptautiskai iestādei" vai, ja vienošanās šajā jautājumā nav panākta, Apvienoto Nāciju Organizācijas ģenerālsekretāram. Ģenerālsekretārs nodeva visu jautājumu izskatīšanai Starptautiskajā tiesā. 2020. gada 18. decembrī Starptautiskā Tiesa pieņēma Gajānas iesniegto lietu, lai atrisinātu strīdu. 2023. gada 6. decembrī Venecuēlas prezidents Nikolass Maduro ir pasludinājis Esekibo par valsts 24. štatu. Maduro arī uzdeva Venecuēlas valsts naftas koncernam nekavējoties sākt izsniegt licences naftas, gāzes un citu derīgo izrakteņu ieguvei ar dabas resursiem bagātajā Esekibo. Naftas uzņēmumiem, kas strādā ar Gajānas piešķirtajām koncesijām, trīs mēnešu laikā operācijas ir jāizbeidz, paziņoja Maduro. Saboor Bayat. «Brazilian Army on High Alert Amid Potential Venezuelan Invasion of Guyana». BNN Breaking (en-US), 2023-11-27. Arhivēts no oriģināla, laiks: 2023-11-30. Skatīts: 2023-11-30. «Venecuēlas prezidents daļu kaimiņvalsts teritorijas pasludina par Venecuēlas štatu». www.lsm.lv (latviešu). Skatīts: 2023-12-12. Vikikrātuvē par šo tēmu ir pieejami multivides faili. Skatīt: Esekibo.