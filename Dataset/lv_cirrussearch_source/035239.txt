Stīvens Frānsiss Smits (angļu: Stephen Francis Smith; 1860. vai 1861. gads Ontārio — 1928. gada 12. maijs Londona) bija Lielbritānijas un Kanādas šahists un ārsts. Piedzimis Kanādas provincē Ontario, taču jau 1870. gadu vidū kopā ar ģimeni pārcēlies uz Angliju. Profesijas izvēlē sekojis tēva piemēram un kļuvis par ārstu – Karaliskās ķirurgu koledžas locekli un aptiekāru biedrības licenzes īpašnieku. Aizrāvies arī ar šahu. 1895. gadā uzvarējis Londonas pilsētas šaha kluba čempionātā, bet 1906. gadā šajā turnīrā ieņēmis 2. vietu. Vairākkārt piedalījies Lielbritānijas šaha čempionātos un tradicionālajos Hastingsas jaungada turnīros. Pirmā pasaules kara laikā pametis Britu salas un pārcēlies uz Kanādu. 1915. gadā Vankūverā uzvarējis vietējā šaha kluba čempionātā, kas vienlaicīgi bijis arī Britu Kolumbijas labāko šahistu turnīrs. Pārstāvējis Kanādu 1924. gada neoficiālajā šaha olimpiādē. Bijis viens no 15 delegātiem, kas 1924. gada 20. jūlijā parakstījis Starptautiskās šaha federācijas (FIDE) dibināšanas aktu. OlimpBase :: unofficial Chess Olympiads :: Stephen Francis Smith OlimpBase :: Chess Olympiad Paris 1924: information Šahista profils chessgames.com mājaslapā (angliski) Šahista profils 365chess.com mājaslapā (angliski)