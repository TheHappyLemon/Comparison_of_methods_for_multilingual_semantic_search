Inge Vecākais (zviedru: Inge den äldre, Inge Stenkilsson) bija Zviedrijas karalis (1079-1080; 1087-1105). Viens no Stēnkila dēliem. Inges Vecākā valdīšana iezīmēja kristietības uzvaru Zviedrijā. Iesākumā valdīja kopā ar Hākonu Sarkano. Pārliecināts kristietis, atbalstīja baznīcu celšanu, tāpēc jau pēc neilga laika tika patriekts no Svēlandes un valdīja tikai zviedru kristietības centrā - Vesterjētlandē, bet par Zviedrijas karali kļuva Blotsvens. Tomēr 1087. gadā viņš ar karaspēku atgriezās Upsālā, nogalināja Blotsvenu un noārdīja Upsālas templi. Savas valdīšanas beigu posmā karoja ar Norvēģijas karali Magnusu III, līdz slēdza mieru, apprecot Norvēģijas karaļa meitu.