Šis raksts ir par galvassegu. Par dievību skatīt rakstu Mitra (dievība). Mitra (latīņu: mitra) ir bīskapa vai kardināla galvassega, kas tiek lietota liturģijas laikā, tā sastāv no divām vienādām no stingra auduma pagatavotām daļām un divām aizmugurē piestiprinātām platām lentēm. Mitras nepieskaņo liturģiskām krāsām, bet iedala vienkāršajās un vērtīgajās mitrās. Mitra simbolizē skaidra prāta saglabāšanu un šķīstību, bet tās abas daļas tiek uzskatītas par Vecās un Jaunās Derības, kā arī Dieva un tuvākā mīlestības simbolu. Vienkāršā mitra, kas pagatavota no balta lina auduma bez rotājumiem, tās lenšu gali papildināti ar sarkanām bārkstīm, tiek lietota bērēs, Lielajā gavēnī, Pelnu trešdienā, Lielajā Piektdienā,mirušo piemiņas dienā, svinot liturģiju, kas ietver Gandarīšanas sakramentu vai gandarīšanas liturģiju. Piedaloties vairākiem bīskapiem liturģiskās svinībās - kā Svētajā Misē, tā arī Koncila svinēšanā, visi bīskapi, izņemot bīskapu -priekšstāvi, lieto vienkāršo mitru. Vērtīgā mitra, kas krāšņi rotāta ar izšuvumiem un dārgakmeņiem, bet lenšu galos var būt arī izšūts bīskapa ģerbonis, tiek lietota visos pārējos gadījumos. Tā simbolizē skaidra prāta saglabāšanu un šķīstību, mitras abas daļas tiek uzskatītas par Vecās un Jaunās Derības, kā arī Dieva un tuvākā mīlestības simbolu. Vērtīgo mitru lieto sēžot, sakot homīliju, veicot apsveikumus, paziņojumus un pamudinājumus, veicot sakramentālus žestus, ejot procesijā, ka arī svinīgi dodot svētību tautai. Ievēlot bīskapu par kardinālu, viņam šī insignija saglabājas.