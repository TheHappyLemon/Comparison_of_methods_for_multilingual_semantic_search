Olveida krasula (Crassula ovata), sarunvalodā saukta arī par naudas koku, ir sukulents ar kokam līdzīgu izskatu un nelieliem rozā vai baltiem ziediem. Dabā tas ir sastopams Dienvidāfrikā un Mozambikā, kā arī naudas koks ir populārs telpaugs tā vieglās kopšanas dēļ. Naudas kokam nav nepieciešams daudz ūdens, pie tam to ir ļoti viegli pārlaistīt, bet tam ir nepieciešams daudz saules gaismas, lai tas neizstīdzētu. Olveida krasula ir mūžzaļš augs ar bieziem zariem un stumbru. Tam ir biezas, gludas un glāsmainas lapas, kuras uz zara aug pretēji viena otrai. Lapām ir izteikti bagātīga zaļa krāsa, bet dažiem augiem tā var izskatīties drīzāk dzelteni-zaļgana. Dažiem paveidiem lapu malas var iegūt sarkanīgu nokrāsu, ja tie tiek pakļauti ilgstošai un spēcīgai saules gaismai. Jauna "naudas koka" stumbram ir tāda pati krāsa un tekstūra, kāda ir tā lapām, bet nobriestot stumbrs kļūst brūns un iegūst koka stumbram līdzīgu izskatu; tomēr, par spīti ārējam izskatam, "naudas koka" stumbrs nekad nepārkoksnējas un visa mūža garumā paliek mīksts un sulīgs. Augot pareizos apstākļos, olveida krasulai var uzziedēt balti vai rozā zvaigžņu formas ziedi. Tāpat kā daudzus citus sukulentus, naudas kokus var pavairot veģetatīvi, izmantojot nogrieztas vai nokritušas koka lapas un zarus. Pavairošanas metodes var būt dažādas, bet lielākoties seko līdzīgiem soļiem — iesākumā nogrieztās lapas (vai zara) griezuma vietai ļauj apkalst, tad tā tiek ielikta augsnē vai nolikta uz augsnes. Aptuveni četru nedēļu laikā kopš lapas nogriešanas no tās sāk dīgt saknes, un neilgi pēc tam — augt lapas. Augšanas ātrums ir ļoti atkarīgs no apkārtējās vides temperatūras un gaisa mitruma. Arī savvaļā augs galvenokārt vairojas veģetatīvi. Monstruosa (Cristata, Gollum, Hobbit) — naudas koka šķirne, kurai ir raksturīgas garenas, cilindriskas lapas, kuras saules gaismas dēļ var iegūt sarkanu nokrāsu. Vizuāli šī naudas koka šķirne atgādina sukulentu Sedum rubrotinctum. Tricolor — naudas koka šķirne ar apaļām, svītrainām (zaļām, maigi dzeltenām un baltām) lapām. Dorte Nisena. Mājas augi, Rīga : Zvaigzne ABC, 2008, 101. lpp. ISBN 978-9984-40-441-7 «Jade Plant - Money Plant - Crassula Ovata - Crassulaceae - The Succulent Plant Page». www.succulent-plant.com. Skatīts: 2019. gada 10. martā. Vikikrātuvē par šo tēmu ir pieejami multivides faili. Skatīt: Olveida krasula. Encyclopædia Britannica raksts (angliski) Encyclopædia of Life raksts (angliski)