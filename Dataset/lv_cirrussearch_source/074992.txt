Zirdziņš (arī zirgs) ir figūra šaha spēlē. Uzsākot partiju, katram spēlētājam ir pa diviem zirdziņiem, kas atrodas aiz bandiniekiem tieši blakus šaha galdiņa stūrim. Zirdziņu un laidni sauc par vieglajām figūrām. Zirdziņš pārvietojas par diviem lauciņiem jebkurā virzienā un pēc tam par vienu lauciņu perpendikulāri. Zirdziņš ir vienīgā figūra, kas pārvietojoties var lēkt pāri citām figūrām. Visas pārējas figūras, ja ceļā atrodas citas figūras (vienalga, kādas krāsas), gājienu var izdarīt tikai līdz šķērslim. Protams, ka ceļā esošās figūras nedrīkst sist. Parasti pieņem, ka zirdziņa vērtība ir vienāda ar laidņa vai trīs bandinieku vērtību. Divi zirdziņi un laidnis ir līdzvērtīgi diviem torņiem vai dāmai. Bez materiālās vērtības, figūru vērtību nosaka arī pozīcija. Tā slēgtās pozīcijās zirdziņa vērtība pieaug, kamēr laidnim samazinās. Un otrādi — atklātās pozīcijās laidnim ir priekšrocības pret zirdziņu. Zirdziņa neparastie gājieni nosaka, ka tam ir īpaša vērtība specifiskās pozīcijās, kad taisnā virzienā ejošo figūru gājienus bloķē aizsargātu bandinieku ķēde. Zirdziņš spēj tai pārlēkt pāri un tā traucēt pretinieku figūru izvietošanu, utt. Vēl viena vērtīga zirdziņa īpašība ir spēja ielikt pretinieka figūrām dakšiņu (dubultapdraudējumu). Zirdziņa dakšiņa ir efektīva ar to, ka tā ir grūtāk pamanāma nekā citu figūru dakšiņas.Vēl jāņem vērā, ka galotnēs karalis pret karali un diviem zirdziņiem stiprākā puse matu spēj ielikt tikai izņēmuma gadījumos. Parastais rezultāts ir neizšķirts. Algebriskajā šaha notācijā zirdziņu apzīmē ar lielo Z burtu. Vecākos izdevumos sastopams arī apzīmējums S. gājiens ar zirdziņu — ar šo frāzi dažreiz apzīmē nestandarta darbības veikšanu, jauna, negaidīta paņēmiena izmantošanu