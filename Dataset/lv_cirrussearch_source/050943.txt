Brennera pāreja (vācu: Brennerpass, itāļu: Passo del Brennero) ir kalnu pāreja Alpos 1 370 metru augstumā, uz Austrijas un Itālijas robežas. Pāreju šķērso E45 autoceļš, kas savieno Insbruku Austrijā ar Bolcāno Itālijā. Pāreja ir viena no svarīgākajām transporta artērijām pāri Alpiem kopš aizvēsturiskiem laikiem. Viduslaikos caur to gāja ceļš Via Imperii, kas savienoja Vāciju ar Itāliju. 1867. gadā caur pāreju tika izbūvēts dzelzceļš. Gadsimtiem Brennera pāreju abās pusēs kontrolēja Tiroles grāfi, kas no 14. gadsimta bija Hābsburgi, tomēr pēc Pirmā pasaules kara Dienvidtiroli piešķīra Itālijai un Brennera pāreja kļuva par robežu starp valstīm. Brennera pārejā autotransporta kustība ir visai intensīva, tāpēc reģiona vides stāvoklis ir kļuvis par politisku jautājumu. Tiek būvēts 55 kilometrus garš Brennera tunelis dzelzceļa transporta vajadzībām. Vikikrātuvē par šo tēmu ir pieejami multivides faili. Skatīt: Brennera pāreja. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)