Sifana Hasana (nīderlandiešu: Sifan Hassan; dzimusi 1993. gada 1. janvārī Adanā, Etiopijā) ir Nīderlandes vieglatlēte, vidējo un garo distanču skrējēja, kas uzstādījusi augstus rezultātus plašā distanču diapazonā no 1500 metriem līdz maratonam. Viņa ir Eiropas rekordiste vairākās distancēs no 1500 m līdz maratonam. 2020. gada jūnijā uzstādīja pasaules rekordu 10 000 m skrējienā (29:06,82), kas gan tika pārspēts jau pēc divām dienām. 2019. gada Pasaules čempionāta zelta medaļas ieguvēja 10 000 m un 1500 m distancē, pirmā sportiste vēsturē, kas spējusi lielajās sacensībās uzvarēt šajās divās dažādajās distancēs. Divu zelta medaļu ieguvēja arī 2020. gada vasaras olimpiskajās spēlēs. Dzimusi Etiopijā, viņa valsti pameta kā bēgle un 2008. gadā 15 gadu vecumā ieradās Nīderlandē. 2013. gadā saņēma šīs valsts pilsonību. Sākotnēji guvusi panākumus pusmaratonā un krosa skrējienos, drīz pievērsās vidējām distancēm stadionā. No 2013. gada guvusi panākumus starptautiskā līmenī. 2014. un 2018. gada Eiropas čempionātā uzvarēja, attiecīgi, 1500 m un 5000 m distancē. 2018. gada septembrī Kopenhāgenā uzstādīja Eiropas rekordu pusmaratonā (1.05:15). 2019. gada jūlijā S. Hasana laboja Svetlanai Masterkovai gandrīz 23 gadus piederējušo pasaules rekordu jūdzes skrējienā (4:12,33). 2019. gada Pasaules čempionātā Dohā S. Hasana kļuva par uzvarētāju 10 000 metru distancē, kuru pirmo reizi karjerā sacensībās bija skrējusi tikai šajā sezonā, bet pēc tam uzvarēja arī 1500 metru distancē, kļūstot par pirmo sportisti vēsturē, kas spējusi lielajās sacensībās uzvarēt šajās divās dažādajās distancēs. 2020. gada septembrī S. Hasana uzstādīja pasaules rekordu stundas skrējienā, Briselē noskrienot 18 930 m, kas bija par 413 metriem vairāk nekā etiopietes Dires Tunes 2008. gada pasaules rekords. 2021. gada 6. jūnijā pašmāju sacensībās Hengelo, viņa laboja pasaules rekordu 10 000 m skrējienā, distanci pieveicot 29:06,82. Tomēr jau divas dienas vēlāk turpat notika Etiopijas nacionālās komandas atlases sacensības Tokijas olimpiskajām spēlēm, kurās Letesenbeta Gideja rekordu laboja vēlreiz. Olimpiskajās spēlēs S. Hasana triumfēja gan 10 000 m, gan 5000 m distancē, bet 1500 metros izcīnīja bronzas medaļu. 2023. gadā pirmo reizi startēja maratona distancē, debijas skrējienā uzvarot Londonas maratonā ar jaunu nacionālo rekordu 2.18:33. 2023. gada 23. jūlijā Londonā laboja sev piederošo Eiropas rekordu 5000 m (14:13,42). 2023. gada Pasaules čempionātā ieguva bronzas medaļu 1500 metru distancē, bet 10 000 m distancē piedzīvoja kritienu īsi pirms finiša līnijas, tobrīd esot drošā medaļas pozīcijā. 5000 metru distancē izcīnīja sudraba medaļu. 2023. gada oktobrī S. Hasana uzstādīja Eiropas rekordu, uzvarot Čikāgas maratonā. Viņas rezultāts 2.13:44 ir otrais ātrākais sieviešu maratona skrējiens vēsturē. •. «Sifan Hassan crosses 2023 Chicago Marathon finish line in tears as she sets unofficial course record». NBC Chicago (en-US), 2023-10-08. Skatīts: 2023-10-15. Vikikrātuvē par šo tēmu ir pieejami multivides faili. Skatīt: Sifana Hasana. Olympedia profils (angliski) The Sport.org profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)