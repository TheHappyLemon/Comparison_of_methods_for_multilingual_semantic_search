Endrū Loids Vebers (angļu: Andrew Lloyd Webber; dzimis 1948. gada 22. martā Londonā, Anglijā) ir britu komponists un mūziklu autors. Vebers piedzima mūziķu ģimenē. Sācis spēlēt dažādus mūzikas instrumentus un komponēt jau pavisam agri. 9 gadu vecumā spēlējis ērģeles, piedaloties sava tēva koncertos. 1964. gadā Vebers uzsāka vēstures studijas Oksfordas Universitātē, bet jau 1965. gadā Vebers iepazinās ar dzejnieku un dziesmu tekstu autoru Timu Raisu, ar kuru viņam vēlāk izveidojās ilgstoša sadarbība. Vebers pameta universitāti, lai nodarbotos ar mūziklu komponēšanu. 1968. gadā viņš guva pirmos panākumus ar uzvedumu Joseph and the Amazing Technicolor Dreamcoat, kuram Tims Raiss bija sarakstījis tekstu. Pasaules slavu Vebers ieguvis ar tādiem mūzikliem kā "Jēzus Kristus Superzvaigzne" (Jesus Christ Superstar, 1970), "Evita" (1976), "Kaķi" (Cats, 1981), "Operas spoks" (The Phantom of the Opera, 1986). Par saviem darbiem Vebers ir saņēmis dažādus apbalvojumus, tai skaitā četras Grammy un septiņas Tony balvas. Par dziesmu You Must Love Me filmai "Evita" (1996) Vebers ieguva Amerikas Kinoakadēmijas balvu un Zelta globusa balvu (kopā ar teksta autoru Timu Raisu). Vēl divas reizes bijis nominēts Amerikas Kinoakadēmijas balvai par labākajām oriģināldziesmām un muzikālo adaptāciju filmai "Jēzus Kristus Superzvaigzne" (1973), kā arī par dziesmu Learn to Be Lonely filmai "Operas spoks" (2004). «Andrew Lloyd Webber Biography». imdb.com. Oficiālā mājaslapa (angliski) IMDb profils (angliski) Internet Broadway Database profils (angliski) AllMovie profils (angliski)