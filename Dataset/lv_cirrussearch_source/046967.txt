Mirdzizlādes zīmju indikators ir ar inertu gāzi pildīta elektronu lampa ar aukstiem elektrodiem, kas paredzēta zīmju (visbiežāk spīdošu ciparu) indikācijai elektroniskā aparatūrā. Zīmju indikatorus ieviesa 20. gadsimta 50. gados Barouza (Burroughs) korporācija ASV, nosaucot tos par eksperimentālajiem ciparu indikatoriem (Numeric Indicator eXperimental No. 1 jeb "NIX I"). No tā cēlies šo indikatoru nosaukums Nixie jeb Nixie tube, kas latviešu valodā nav pieņemts. Zīmju indikatoram ir viens stieples režģa veida anods un vairāki saplacinātas stieples katodi, kas izlocīti attiecīgo attēlojamo zīmju veidā, izolēti cits no cita un ievietoti caurspīdīgā stikla balonā. Visbiežāk šādas indikatorlampas tiek pildītas ar neonu, kas dod zīmju spīdēšanu oranžsarkanā krāsā, kas līdzīga karstas stieples kvēlei. Tomēr neona indikatori sakarst visai nedaudz. Mirdzizlādes indikatora darbības princips ir tāds pats kā parastai neona lampai. Pieliekot pietiekami augstu spriegumu (parasti ap 200 V) starp anodu un katodu, ap katodu rodas spīdoša mirdzizlāde. Tā kā zīmju indikatoram katodi ir vairāki, tos atsevišķi pēc vajadzības pieslēdzot spriegumam, attēlo nepieciešamo zīmi vai ciparu. Agrāk mirdzizlādes zīmju indikatorus plaši pielietoja rezultātu attēlošanai dažādās mērierīcēs, kā arī cita veida aparatūrā (piemēram, uztveramās frekvences attēlošanai profesionālos radiouztvērējos). Mūsdienās šīs lampas izmanto maz to neekonomiskuma un samērā lielo gabarītu dēļ — tās aizstāj ar vakuumluminiscentajiem indikatoriem un šķidro kristālu indikatoriem, kā arī gaismas diožu paneļiem.