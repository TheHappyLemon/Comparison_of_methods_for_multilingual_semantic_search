SpaceX CRS-1 jeb SpaceX Commercial Resupply Services 1 bija ASV privātā uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju, pirmais līguma Commercial Resupply Services ietveros. To orbītā palaida 2012. gada oktobrī. Transportkuģa hermētiskajā sekcijā atradās 905 kg kravas (400 kg bez iepakojuma): mantas apkalpei, eksperimentu aparatūra un materiāli, rezerves daļas. Uz zemi atgriežamā krava bija plānota ar masu 905 kg (759 kg bez iepakojuma). Dragon tika palaists 2012. gada 8. oktobrī 00:34:07 UTC ar nesējraķeti Falcon 9 no Kanaveralas zemesraga Gaisa spēku stacijas starta laukuma SLC-40. 80 sekundes pēc pacelšanās viens no deviņiem pirmās pakāpes dzinējiem Merlin 1C zaudēja spiedienu, un automātiski izslēdzās. Atlikušie dzinēji tika darbināti ilgāk, lai kosmosa kuģi nogādātu plānotajā orbītā. Arī otrā pakāpe darbojās ilgāk. Diemžēl sekundārā krava Orbcomm OG2 1 tika izlaista zemākā orbītā nekā paredzēts, un pēc dažām dienām sadega atmosfērā. 10. oktobrī 11:56 UTC Dragon tika satverts ar stacijas manipulatoru Canadarm2, ko vadīja Akihiko Hošide. Kosmosa kuģi pievienoja pie Harmony moduļa, un pieslēgšanas operācija tika pabeigta 13:03 UTC. Lūka tika atvērta aptuveni 17:40 UTC. Nākamajās dienās kravas kuģis tika izkrauts un tajā ievietota krava, kas jānogādā atpakaļ uz zemi. Laikā, kad Dragon bija pievienots stacijai, kosmiskā radiācija sabojāja vienu no trīs borta datoriem, bet tas neietekmēja kosmosa kuģa darbību. Dragon, atšķirībā no citiem SKS projektā iesaistītajiem kosmiskajiem aparātiem, elektronika ir masu patēriņa, tādēļ tā nav aizsargāta pret radiāciju, taču tāda datoraparatūra ir vairākkārt lētāka un ātrdarbīgāka. Domājams, ka radiācijas ietekmē tika sabojāta viena no trīs GPS iekārtām, dzinēja dators, kā arī datortīkla komutators. 28. oktobrī kosmosa kuģis ar Canadarm2 tika atvienots no Harmony moduļa un 13:29 UTC tas tika atlaists brīvā lidojumā. Pēc tam tas veica bremzēšanas manevrus un nogāja no atmosfēras. Nolaižamais aparāts 19:22 UTC nolaidās Klusajā okeānā aptuveni 400 km no Kalifornijas piekrastes. Uz zemes nogādāti aptuveni 900 kg kravas. Kapsulai atrodoties okeānā, ūdens ieplūdis elektroaparatūrā, kā dēļ zaudēta elektroapgāde saldētājam un trijiem kabīnes dzesēšanas sistēmas sūkņiem. Tas tomēr īpaši neietekmēja uz zemi atgriezto medicīnas un bioloģiskos paraugus. 2013. gada februārī tika paziņots, ka raķetes dzinēja priekšlaicīgā izslēgšanā vainojama plaisa Merlin dzinēja korpusā. «Press kit». Arhivēts no oriģināla, laiks: 2018. gada 28. septembrī. Skatīts: 2012. gada 13. oktobrī. Jeff Foust. «Commercial spaceflight gets down to business». The Space Review, 2012-10-08. Skatīts: 2012-10-10. Dragon arrives at station with commercial delivery Arhivēts 2012. gada 13. oktobrī, Wayback Machine vietnē. STEPHEN CLARK, SPACEFLIGHT NOW, 2012-10-12 (angliski) SpaceX, NASA scrutinize anomalies from cargo flight Arhivēts 2015. gada 2. maijā, Wayback Machine vietnē. STEPHEN CLARK, SPACEFLIGHT NOW, 2012-11-14 (angliski) Сбой при запуске Dragon в октябре был связан с трещиной в двигателе Arhivēts 2014. gada 9. augustā, Wayback Machine vietnē. Новости космонавтики 2013-03-01 (krieviski) Press kit Arhivēts 2018. gada 28. septembrī, Wayback Machine vietnē.