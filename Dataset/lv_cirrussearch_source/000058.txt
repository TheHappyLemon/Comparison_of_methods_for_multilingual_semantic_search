Dzelzceļa stacija Brocēni atrodas Brocēnu pilsētas ziemeļu daļā dzelzceļa līnijā Jelgava—Liepāja. Stacija atklāta 1927. gada 10. oktobrī. Pēc Jāņa Šarlova projekta 1937. gadā uzcelta divstāvu mūra ēka. Apbūves laukums 305 m2. 1961. gadā saistībā ar Brocēnu cementa un šīfera kombināta modernizāciju no stacijas līdz Sātiņu karjeram tika izbūvēts 9,4 km garš, elektrificēts platsliežu dzelzceļš, pie jaunatklātās drupināšanas fabrikas izbūvēts elektrolokomotīvju depo. 1999. gadā kustība elektrificētajā dzelzceļa posmā slēgta, tomēr cementa rūpnīcai joprojām pieder plašs platsliežu pievedceļu tīkls. No 2006. gada 31. martam līdz 2008. gada 1. janvārim Brocēnos pieturēja atjaunotais pasažieru vilciens Rīga—Liepāja—Rīga, bet no 2008. gada Brocēni darbojas tikai kā kravas stacija, jo mazā pasažieru skaita dēļ Brocēnos pasažieru vilciens vairs nepietur. Brocēnos galvenokārt notiek cementa nosūtīšana uz Rīgu un Liepājas ostu. Blakus stacijai atrodas cementa ražotne "Cemex". Brocēnu stacijas pārmijas tikai 2011. gadā tika aprīkotas ar elektrocentralizāciju (elektrocentralizācijas gadījumā tās pārbīda stacijas dežurants no vadības pults, nevis pārmijnieki). 2018. gada 12. oktobrī, pēc 10 gadu pārtraukuma, plkst. 20:14 Brocēnu stacijā pieturēja dīzeļvilciens Nr.721 Rīga—Liepāja, lai aizvestu uz Liepāju bērnus no Brocēnu interešu pulciņa. Papildu apstāšanos un bērnu biļešu cenu sedza Brocēnu novada pašvaldība. Brocēnu stacijas ēka (pēc 1937) Brocēnu stacijas ēka (2009) 10 Latvijā ievērojamākās dzelzceļa staciju ēkas un to stāsti Toms Altbergs 05.08.2019 Brocēnos pēc 10 gadu pārtraukuma piestājis pasažieru vilciens