Kvaga jeb savannas zebra (Equus quagga quagga) ir līdzenumu zebras (Equus quagga) viena no pasugām, kas ir izmirusi. Pēdējā kvaga savvaļā, iespējams, tika nošauta 1870. gadu beigās, un pēdējā kvaga zoodārzā nomira 1883. gada 12. aprīlī Amsterdamā. Kādreiz Dienvidāfrikas Kāpas provincē kvagas bija plaši izplatīts zebru veids. Tām bija īpatnējs, atšķirīgs strīpojums — svītras bija tikai uz ķermeņa priekšdaļas. Ķermeņa vidusdaļā tumšās svītras kļuva arvien platākas, līdz izzuda brūnā apspalvojumā. Kvagas tika medītas gaļas un ādu ieguvei, kā arī, lai plānveidīgi samazinātu kvagu daudzumu, tādējādi palielinot ganību teritoriju mājlopiem. 19. gadsimta beigās zebru sistemātikā bija liels sajukums, un, pirms zinātnieki aptvēra, ka kvagas ir atsevišķa pasauga, tās jau bija izmirušas. Kvaga bija pirmais izmirušais dzīvnieks, kuram tika izstudēta DNS. Nesenie ģenētiskie pētījumi ir pierādījuši, ka kvagas nav bijusi atsevišķa pasuga, bet gan Burčela zebras (Equus quagga burchelli) variācija, kas atdalījusies no Burčela zebru pasugas apmēram pirms 120 000—290 000 gadu. Ilgstoši valdīja uzskats, ka arī Burčela zebra ir izmirusi, tomēr pētījumos noskaidrojās, ka Damāras zebra, kas tika uzskatīta par Čapmana zebras (Equus quagga chapmani) vienu no variācijām, ir izmirušās Burčela zebras variācija. Tādējādi kopš 2004. gada Burčela zebra vairs netiek uzskatīta par izmirušu pasugu. Atklājot tuvo radniecību ar Burčela zebrām, Reinholds Rau no Dienvidāfrikas uzsāka kvagas projektu, cenšoties selekcionēt zebras atbilstoši kvagas īpašībām. 2006. gadā tika ziņots, ka projekta ietvaros ir piedzimusi jau trešā un ceturtā paaudze, kura sāk ārēji līdzināties kvagām. Tomēr projekta panākumi ir diskutējami, jo "jauno kvagu" DNS tomēr atšķiras no "īstajām kvagām". Būtu jāpiemin būtiska ārējā izskata detaļa, kas kvagām un Burčela zebrām ir atšķirīga. Kvagām svītras izzūd intensīvi brūnā apspalvojumā, bet Burčela zebrām svītras izzūd gandrīz baltā, bāli dzeltenā apspalvojumā. Lai gan jau 1984. gadā tika veiksmīgi izanalizēta kvagas DNS, zinātne mūsdienās joprojām nav atklājusi, kādā veidā esošo informāciju izmantot izmiruša dzīvnieka atjaunošanai. Dabas Muzejs: Nepārnadži[novecojusi saite] The Quagga Project :: South Africa «Recently Extinct Animals - Species Info - Quagga». Arhivēts no oriģināla, laiks: 2014. gada 21. augustā. Skatīts: 2014. gada 21. augustā. Groves, C. P.; Bell, H. B. (2004). "New investigations on the taxonomy of the zebras genus Equus, subgenus Hippotigris". Mammalian Biology. 69: 182–196. doi:10.1078/1616-5047-00133 Vikikrātuvē par šo tēmu ir pieejami multivides faili. Skatīt: Kvaga. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia of Life raksts (angliski) How was the quagga related to other zebras? Arhivēts 2008. gada 29. septembrī, Wayback Machine vietnē. Quagga Quest In South Africa, the Quagga Project Breeds Success