Empire State Building ir Art Deco arhitektūras stilā celts debesskrāpis, kas atrodas Manhatanā, Ņujorkā. Emire State Building bija augstākā ēka pasaulē no 1931. līdz 1970. gadam, kad uzcēla vienu no divām Pasaules tirdzniecības centra ēkām. Debesskrāpim ir 102 stāvi, augstums līdz jumtam ir 381 metrs, bet kopā ar smaili, kas atrodas uz jumta, celtnes augstums sasniedz 443,2 metrus. Šo ēku no 1930. līdz 1931. gadam uzcēla arhitektūras uzņēmums Shreve, Lamb & Harmon. Dažreiz Ņujorkas štats sarunvalodā tiek saukts par “Impērijas štatu” (The Empire State), no kā arī radies debesskrāpja nosaukums. Empire State Building ir viens no Amerikas kultūras simboliem; ēka ir redzama vairāk nekā 250 kinofilmās, sākot ar 1933. gada filmu King Kong. Empire State Building debesskrāpis atrodas 5. avēnijas rietumu pusē starp 33. un 34. ielu, Midtown South apkaimē Manhatanā, Ņujorkā. Ēkas adrese ir 350 Fifth Avenue. Tā ir viena no apmeklētākajām tūristu apskates vietām Ņujorkā. Ēkas apmeklētāji var ieiet ēkā arī no 34. ielas puses, precīza adrese ir 20 West 34th Street. Debesskrāpi sāka celt 1930. gada 17. martā, pabeidza celt 1931. gada 11. aprīlī, bet celtnes atklāšana notika 1. maijā. Empire State Building kļuva par augstāko ēku pasaulē, apsteidzot turpat līdzās stāvošo un līdz tam augstāko pasaulē Chrysler Building ēku. Empire State Building saglabāja augstākās ēkas statusu līdz pat 1972. gadam, kad uzcēla vienu no Pasaules tirdzniecības centra torņiem. 2001. gadā pēc 11. septembra uzbrukuma ASV, kad sabruka Pasaules tirdzniecības centra torņi, Empire State Building kļuva par augstāko ēku Ņujorkas pilsētā un par otru augstāko Amerikas Savienotajās Valstīs; to augstuma ziņā apsteidz vienīgi Čikāgā esošais Vilisa tornis (Willis Tower, agrāk Sears Tower). 2012. gadā Empire State Building zaudēja Ņujorkas augstākās ēkas statusu, jo tika uzcelts One World Trade Center, kas ir par 160 metriem augstāks. 2021. gadā Empire State Building bija 7. augstākā ēka Ņujorkā un 9. augstākā Amerikas Savienotajās Valstīs. 2010. gadā ēku atjaunoja par 550 miljoniem US$ no kuriem 120 miljoni US$ tika iztērēti, lai ēku padarītu ekonomiski izdevīgāku un videi draudzīgāku. «Empire State Building mājaslapa». Arhivēts no oriģināla, laiks: 2010. gada 22. novembrī. Skatīts: 2014. gada 4. martā. Vikikrātuvē par šo tēmu ir pieejami multivides faili. Skatīt: Empire State Building. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)