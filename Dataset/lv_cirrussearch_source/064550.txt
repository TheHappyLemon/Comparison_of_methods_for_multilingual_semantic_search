Kārena Blānša Bleka (angļu: Karen Blanche Black; dzimusi 1939. gada 1. jūlijā, mirusi 2013. gada 8. augustā) bija amerikāņu aktrise, scenāriste, dziedātāja un dziesmu autore. Slavu iemantojusi par savu darbu neatkarīgajā kino 1970. gados, bieži attēlojot ekscentriskus un neparastus varoņus. Bieži dēvēta par vienu no "Jaunās Holivudas" jeb "amerikāņu jaunā viļņa" pārstāvēm. Vairāk nekā 50 gadu laikā viņa piedalījās gandrīz 200 filmās. Karjeras laikā saņēmusi vairākus apbalvojumus, tostarp divas Zelta globusa balvas, kā arī nominēta Amerikas Kinoakadēmijas balvai kategorijā "Labākā aktrise otrā plāna lomā". Viņas kinodebija bija 1966. gadā Frānsisa Forda Kopolas kinokomēdijā You're a Big Boy Now. Vēlāk piedalījusies gan kritiķu atzītajā, gan komerciāli veiksmīgajā Denisa Hopera filmā "Bezrūpīgais braucējs" (1969). Gadu vēlāk kopā ar Džeku Nikolsonu piedalījusies drāmā "Pieci viegli gabali" (1970), par ko nominēta Kinoakadēmijas balvai un saņēma Zelta globusa balvu kategorijā "Labākā aktrise otrā plāna lomā". 1974. gadā piedalījusies katastrofu filmā Airport 1975 un romantiskajā drāmā "Lielais Getsbijs" (The Great Gatsby), par ko saņēma savu otro Zelta globusu. 1975. gadā Bleka attēloja lomu Roberta Oltmena mūziklā "Našvila", kur viņa sarakstīja un izpildīja divas dziesmas. Par savu sniegumu viņa nominēta Grammy balvai. Par lomu Džona Šlesindžera filmā The Day of the Locust (1975) Bleka trešo reizi nominēta Zelta globusam. 1970. gados piedalījusies arī filmās Trilogy of Terror (1975), Burnt Offerings (1976) un Alfreda Hičkoka pēdējā filmā "Ģimenes lieta" (Family Plot, 1976). Vēlāk piedalījusies filmās Come Back to the 5 & Dime, Jimmy Dean, Jimmy Dean (1982), Can She Bake a Cherry Pie? (1983), Invaders from Mars (1986) un "1000 miroņu nams" (House of 1000 Corpses, 2003). IMDb profils (angliski) Internet Broadway Database profils (angliski) AllMovie profils (angliski)