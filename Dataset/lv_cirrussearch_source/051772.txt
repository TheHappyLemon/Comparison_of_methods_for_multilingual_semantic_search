Vikipēdija indonēziešu valodā ir bezmaksas Tīmekļa enciklopēdijas Vikipēdijas indonēziešu valodas versija. Tā izveidota 2003. gada 30. maijā, un 2019. gada jūlijā tās apjoms pārsniedza pusmiljonu rakstu. Pēc rakstu skaita 2020. gada janvārī tā ieņēma 22. vietu starp visām Vikipēdijas valodu versijām. Indonēziešu valoda ir veidota no malajiešu valodas literārās formas un ļoti līdzinās tai, tāpēc abu valodu rakstus viegli savstarpēji pārnest, tomēr malajiešu un indonēziešu Vikipēdijas veidojušās atsevišķi. Pirmo rakstu "Elektrons" indonēziešu Vikipēdijā radīja 2003. gada 30. maijā lietotājs Paramati (kas tā arī palika vienīgais šī lietotāja devums), taču sākumlapa tika izveidota tikai 2003. gada 29. novembrī. 2004. gadā pēc žurnāla "Tempo" raksta, kurā indonēziešu Vikipēdija tika nosaukta par "kopmītņu enciklopēdiju", jo to rakstot indonēziešu studenti ārvalstīs, tās popularitāte pieauga. Uz to laiku no ap 3 tūkstošiem esošo rakstu apmēram pusi bija uzrakstījis viens pats cilvēks, Nīderlandē studējošais Revo Arka Giri Sukatno. 2006. gadā viņa rakstu skaits bija sasniedzis 6500, bet pats viņš bija birokrāts ar gandrīz absolūtu autoritāti. 2007. gadā indonēziešu Vikipēdija bija kļuvusi par trešo lielāko starp Āzijas valodām aiz japāņu un ķīniešu. 2008. gadā pārdošanā parādījās DVD ar pilnu tālaika indonēziešu Vikipēdijas saturu, kā arī kā žurnāla "CHIP" pielikums — DVD bezmaksas versija bez attēliem. 2004. gada 16. marts — 1000 rakstu. 2004. gada 6. decembris — 5 tūkstoši rakstu. 2005. gada 31. maijs — 10 tūkstoši rakstu. 2006. gada 20. maijs — 25 tūkstoši rakstu. 2007. gada 1. februāris — 50 tūkstoši rakstu. 2009. gada 21. februāris — 100 tūkstoši rakstu. 2012. gada 17. marts — 200 tūkstoši rakstu. 2013. gada 7. oktobris — 300 tūkstoši rakstu. 2017. gada 27. aprīlis — 400 tūkstoši rakstu. 2019. gada 15. augusts — 500 tūkstoši rakstu. 2020. gada 19. janvārī indonēziešu Vikipēdijā bija 516 890 rakstu, 3019 aktīvu lietotāju (tādu, kas pēdējā mēneša laikā veikuši kādu izmaiņu) un 36 administratori. Enciklopēdijas dziļums (aptuvens kvalitātes novērtējums) — 108,8. Salīdzināšanai, latviešu Vikipēdijai šie skaitļi tobrīd bija attiecīgi 99 893, 278, 12 un 72,6. Neskaitot tehniskās lapas, skatītākie raksti pēdējā mēnesī līdz 2020. gada 19. janvārim bija: Basketbols, Eriks Sohirs (Indonēzijas valsts pārvaldīto uzņēmumu ministrs), "Mīlas okeāns" (kopš 2019. gada decembra privātas Indonēzijas TV rādāma ziepju opera), Volejbols un Impīčments. 2019. gada decembrī no 165 miljoniem indonēziešu Vikipēdijas skatījumu 121 miljons nāca no Indonēzijas un 12 miljonu — no ASV, tālākajās vietās ierindojās Īrija (2 miljoni) un Malaizija (1 miljons). Kompas.com: Revo, Perintis Wikipedia Indonesia Antara News: Wikipedia Indonesia Terbesar Ketiga di Asia «Wikipedia Indonesia, Ensiklopedia Berbahasa Indonesia (1 DVD)». Arhivēts no oriģināla, laiks: 2020. gada 15. jūnijā. Skatīts: 2020. gada 24. janvārī. Wikipedia bahasa Indonesia in Twitter:"Selamat untuk Wikipedia bahasa Indonesia karena telah mencapai artikel ke-500.000!" «Wikimedia statistics». Arhivēts no oriģināla, laiks: 2020. gada 24. janvārī. Skatīts: 2020. gada 24. janvārī. Vikikrātuvē par šo tēmu ir pieejami multivides faili. Skatīt: Vikipēdija indonēziešu valodā. Vikipēdija indonēziešu valodā