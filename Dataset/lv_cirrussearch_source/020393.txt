Sami Kapanens (somu: Sami Kapanen; dzimis 1973. gada 14. jūnijā) ir somu hokejists, kreisās malas uzbrucējs, ilggadējs Somijas hokeja izlases dalībnieks. Pašlaik (2013) Kapanens jau vairākus gadus spēlē SM līgas kluba Kuopio "KalPa" rindās, jau kopš 2003. gada būdams arī kluba īpašnieks. Profesionāļa karjeru Kapanens sāka jau 1990.—91. gada sezonā, kad, būdams 17 gadus vecs, aizvadīja 14 spēles SM līgas kluba Kuopio "KalPa" rindās. Kluba junioru sistēmā hokejists jau bija aizvadījis vairākas sezonas. "KalPa" rindās uzbrucējs nostiprinājās jau nākamajā sezonā, tā rindās spēlējot līdz pat 1994. gada vasarai, kad pievienojās Helsinku HIFK. HIFK hokejists aizvadīja vienu sezonu, taču tad pārcēlās uz Ziemeļameriku. 1995.—96. gada sezonu Kapanens uzsāka NHL kluba Hārtfordas "Whalers" sastāvā, sezonas gaitā gan tās rindās aizvadot vien 35 spēles. Pēc 1996.—97. gada sezonas "Whalers" franšīze kopā ar Kapanenu pārcēlās uz Karolīnas "Hurricanes", kuras rindās uzbrucējam izdevās visbeidzot nostiprināties NHL. 2001.—02. gada sezona izvērtās par rezultatīvāko Kapanena NHL karjerā, tajā gūstot 42 vārtus un atzīmējoties ar kopumā 69 rezultativitātes punktiem. 2001.—02. gada sezonā "Hurricanes" izdevās sasniegt Stenlija kausa finālu, tajā gan zaudējot Detroitas "Red Wings". 2002.—03. gada sezonas otrajā pusē Kapanens tika aizmainīts uz Filadelfijas "Flyers". 2004.—05. gada NHL sezonas lokauta laikā uzbrucējs spēlēja Kuopio "KalPa" sastāvā, taču tad atgriezās "Flyers". 2008. gada vasarā hokejists paziņoja par savu atgriešanos Somijā. Pēc 2009.—10. gada sezonas Kapanens paziņoja par spēlētāja karjeras beigšanu, taču vien gadu vēlāk atgriezās "KalPa" rindās kā spēlētājs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)