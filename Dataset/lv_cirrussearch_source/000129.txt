Nesējraķete — kosmiskais nesējs, raķete, kuru izmanto kā transportlīdzekli kosmisko lidaparātu ievadīšanai orbītā ap Zemi vai starpplanētu lidojuma trajektorijā. Šobrīd kosmonautikas praksē izmanto tikai daudzpakāpju nesējraķetes. Nesējraķetes pakāpes var būt vienreiz izmantojamas, ja tās pēc atdalīšanas nokrīt un iet bojā vai arī daudzkārt izmantojamas, ja tās nolaižas uz Zemes ar izpletni vai kā citādi. Pēc degvielas tipa izšķir šķidrā kurināmā un cietā kurināmā raķetes, kā arī to kombinācijas. Cietā kurināmā pakāpes parasti izmanto starpkontinentālajās ballistiskajās raķetēs un kā nesējraķešu starta paātrinātājus. Kā šķidro degvielu parasti izmanto petroleju, sašķidrināto ūdeņradi, hidrazīnu u.c. Nesējraķetes parasti tiek palaistas uz sauszemes no īpaši izbūvēta starta kompleksa, raķešu šahtas vai no mobilās platformas. Raķetes arī var startēt no okeānā peldošas starta platformas vai no zemūdenes, kā arī no lidmašīnas. Nesējraķetes tiek iedalītas pēc kravnesības uz zemo Zemes orbītu. Vieglās kravnesības nesējraķete - derīga krava līdz 2000 kg. Vidējās kravnesības nesējraķete - derīga krava no 2000 līdz 20000 kg. Smagās kravnesības nesējraķete - derīgā krava no 20000 līdz 50000 kg. (Piem. Ariane 5) Supersmagās kravnesības nesējraķete - derīgā krava virs 50000 kg. (Piem. Saturn) Saturn Vikikrātuvē par šo tēmu ir pieejami multivides faili. Skatīt: Nesējraķete. Encyclopædia Britannica raksts (angliski) Krievijas Lielās enciklopēdijas raksts (krieviski)