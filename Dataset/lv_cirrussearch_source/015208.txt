Braiens Kempbels (angļu: Brian Campbell; dzimis 1979. gada 23. maijā) ir bijušais kanādiešu hokejists, aizsargs. Karjeras laikā aizvadījis 17 sezonas un 1082 spēles Nacionālās hokeja līgas klubos Bufalo "Sabres", Sanhosē "Sharks", Čikāgas "Blackhawks" un Floridas "Panthers". 2010. gadā kopā ar "Blackhawks" izcīnīja Stenlija kausu. Kanādas izlases rindās spēlējis 2013. gada Pasaules čempionātā. Pēc četrām Ontārio hokeja līgā pavadītām sezonām, Kempbels savu profesionāļa karjeru uzsāka 1999.—2000. gada sezonā, kad debitēja NHL klubā Bufalo "Sabres", lielāko sezonas daļu gan aizvadot tās AHL fārmklubā Ročesteras "Americans". "Sabres" rindās Kempbelam nostiprināties izdevās vien 2002.—03. gada sezonā. 2004.—05. gada NHL sezonas lokauta laikā Kempbels spēlēja SM līgas klubā Helsinku "Jokerit", taču pēc tam atgriezās "Sabres" rindās. 2007.—08. gada sezonas otrajā pusē Kempbels tika aizmainīts uz Sanhosē "Sharks", tās sastāvā noslēdzot sezonu. 2008. gada vasarā Kempbels noslēdza astoņus gadus ilgu līgumu ar Čikāgas "Blackhawks" vienību, savu pirmo sezonu komandas rindās noslēdzot ar 52 rezultativitātes punktiem. Tā bija Kempbela rezultatīvākā sezona NHL. 2009.—10. gada sezonā kopā ar komandu aizsargs izcīnīja Stenlija kausu. 2011. gada vasarā hokejists tika aizmainīts uz Floridas "Panthers" vienību. "Panthers" rindās Kempbels kļuva par kapteiņa palīgu un vienu no komandas vadošajiem aizsargiem. "Panthers" hokejists aizvadīja piecas sezonas, līdz 2016. gada vasarā kļuva par brīvo aģentu un noslēdza viena gada līgumu ar Čikāgas "Blackhawks". Pēc sezonas beigām Kempbels paziņoja par karjeras noslēgšanu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)