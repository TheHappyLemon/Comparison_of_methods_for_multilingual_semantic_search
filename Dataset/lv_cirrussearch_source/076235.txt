Bruklinas "Nets" (angļu: Brooklyn Nets) ir profesionāls ASV basketbola klubs, kas ir bāzēts Bruklinā, Ņujorkā, ASV. Klubs spēlē Nacionālās basketbola asociācijas Austrumu konferences Atlantijas divīzijā. Tas ir dibināts 1967. gadā un kopš 1976. gada spēlē NBA. Savas pastāvēšanas vēsturē "Nets" nav izcīnījis nevienu NBA čempiontitulu, taču klubs triumfēja 1974. un 1976. gada ABA čempionātā. Mājas spēles komanda aizvada Barclays Center arēnā. Pirms 2012.—2013. gada sezonas klubs bija bāzēts Ņuarkā, Ņūdžersijas štatā, un tā nosaukums bija Ņūdžersijas "Nets". Klubs dibināts 1967. gadā, sākotnēji tas nepiedalījās NBA čempionātā, bet gan spēlēja ABA (Amerikas Basketbola asociācija). Vienības pirmais nosaukums bija Ņūdžersijas "Americans". Otrajā pastāvēšanas sezonā nosaukums tika mainīts uz Ņujorkas "Nets". 1974. un 1976. gadā "Nets" ar leģendāro Džūljusu Īrvingu sastāvā kļuva par ABA čempioniem. Pēc pēdējā ABA čempiontitula iegūšanas "Nets" pārcēlās uz NBA. Mainot līgas, īpašnieki nolēma mainīt arī komandas atrašanās vietu un pārcēlās no Ņujorkas atpakaļ uz Ņūdžersijas štatu. NBA čempiontitulu Ņūdžersijas "Nets" nav izcīnījusi, taču ir četrreiz bijusi Atlantijas divīzijas čempione (2002, 2003, 2004, 2006). Komandas lielākais īpašnieks ir Kanādass miljardieris Džozefs Cai un viņa iesaistīšanās klubā padarījusi "Nets" par vienu no ambiciozākajām un bagātākajām līgas komandām. 2010.-2011. gada NBA sezonā tā spēlēja jaunā arēnā Prudential Center Ņuarkā, bet pēc tam pārcēlās uz Ņujorku, kurā jau spēlēja 1970. gados. 2012. gadā tika pabeigta komandas jaunā mājvieta Bruklinā, no 2012.—2013. gada sezonas klubs spēlē tajā un tika pārsaukta par Bruklinas "Nets". No 2018. gada līdz 2021. gadam komandu pārstāvēja Latvijas basketbolists Rodions Kurucs. Čempioni: 0 Konferences čempioni: 2 2002, 2003 Divīzijas čempioni: 4 2002, 2003, 2004, 2006 Čempioni: 2 1974, 1976 Konferences čempioni: 0 Divīzijas čempioni: 1 1974 Vikikrātuvē par šo tēmu ir pieejami multivides faili. Skatīt: Bruklinas "Nets". Kluba oficiālā mājaslapa (angliski) Basketball-Reference.com profils Arhivēts 2012. gada 27. janvārī, Wayback Machine vietnē. (angliski)