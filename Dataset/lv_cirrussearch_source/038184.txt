Bernārs Verbērs (Bernard Werber, dzimis 1961. gada 18. septembrī) ir franču zinātniskās fantastikas rakstnieks. Verbērs dzimis 1961. gada septembrī Tulūzā. Viņa māte bija izraēliete, bet tēvs - Francijas ebrejs. Fantastikas stāstus Verbērs sāka rakstīt 14 gadu vecumā. 1982. gadā viņš sāka žurnālistikas studijas Parīzē, kur iepazina zinātniskās fantastikas rakstnieka Filipa Dika darbus. 1983. gadā saņēma News fonda prēmiju kā labākais jaunais reportieris par materiālu par Ziloņkaula krastā mītošu skudru veidu. No 1983. līdz 1990. gadam viņš strādāja kā žurnālists zinātniskajā žurnālā Nouvel Observateur, turpinot brīvajā laikā rakstīt fantastiku. 1991. gadā viņš izdeva romānu Skudras, fantastikas stāstu, kurā skudras ir varoņi un cilvēki - ļaunie antivaroņi. Šo romānu Verbērs sāka rakstīt 16 gadu vecumā. Skudras padarīja Verbēru par vienu no Francijas populārākajiem zinātniskās fantastikas autoriem. Šim romānam viņš radīja arī divus turpinājumus - Skudru diena (1992) un Skudru revolūcija (1995). Tiesa, romāns populārs kļuva tikai lasītāju vidū, kamēr kritika jauno franču rakstnieku pilnībā ignorēja. Triloģijas otrais romāns Skudru diena saņēma žurnāla Elle lasītāju balvu un tika iztulkota 33 pasaules valodās. Paralēli Skudru triloģijai 1994. gadā Verbērs izdeva romānu Tanatonauti, kurā pievērsās pēcnāves dzīves tematikai. Vēlāk Tanatonauti arī kļuva par triloģiju, bet triloģijas trešā daļa - Mēs - Dievi - arī izvērtās par trīsdaļīgu romānu. Līdzās rakstnieka darbībai Verbērs izveidoja cilvēces iespējamo attīstības scenāriju analīzes asociāciju. Asociācija savāca lielu datu daudzumu un reizi divos mēnešos notur konferences Parīzes lielākajās grāmatnīcās. Verbēra plānos ietilpst viņa romānu ekranizācija. Skudras, 1991 Skudru diena, 1992 Skudru revolūcija, 1996 Tanatonauti, 1994 Eņģeļu impērija, 2000 Mēs - Dievi triloģija Mēs - Dievi, 2004 Dievu elpa, 2005 Dievu noslēpums, gaidāma 2007. Mūsu tēvu tēvi, 1998 Augstākais noslēpums, 2001 Ciklopa smiekli, 2010 Relatīvo un absolūto zināšanu enciklopēdija, 1993 Ceļojumu grāmata, 1997 Skudru grāmatas noslēpums, 2002 Cilvēki - mūsu draugi, 2003 Iespēju koks