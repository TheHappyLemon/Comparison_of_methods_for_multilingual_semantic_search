Z-Scars ir Latvijas mūzikas grupa, kas tika dibināta 2001. gada 3. februārī, kad notika pirmais grupas koncerts klubā "Metro". Z-Scars plašāku atpazīstamību Latvijā izpelnījās 2003. gadā ar dziesmu "Tu tuvojies sev" un savu debijas albumu "Starp tevi un mani". Sākotnēji grupa Z-Scars uzstājās dažādos klubos un piedalījās mūzikas festivālos un konkursos. 2002. gada vasarā Z-Scars uzvarēja Latvijas jauno grupu konkursā "Stage Number One" un "Tu esi pamanīts", 2003. gadā, piedaloties Liepājas dzintarā, ieguva ceturto vietu. Pirmie panākumi radiostacijās bija radiosingla "Jūtot tā" uzvara Radio SWH jauno mūziķu topā "Priekšnams", kas pavēra dziesmai ceļu uz vadošo radiostaciju topiem. Vēl labākus panākumus 2002. gada beigās guva nākamā dziesma "Ja tu esi viens". Savukārt 2003. gada vasarā klajā nāca līdz šim populārākā Z-Scars dziesma "Tu tuvojies sev", kas arī ir vadošā dziesma dokumentālajā filmā "Atrasts Amerikā". Rudenī pirmās vietas radiostaciju topos ieņēma arī dziesma "Tev es nemelotu". 2003. gada decembrī klajā nāca Z-Scars debijas albums "Starp tevi un mani", kas bija trešais pirktākais albums Latvijā. 2004. gada sākumā dziesma "Tu tuvojies sev" uzvarēja Latvijas Radio 2 Muzikālajā bankā apsteidzot daudzas Latvijas grupas un izpildītājus. Savukārt 2003. gada Latvijas Mūzikas ierakstu gada balvā grupa tika nominēta 3 kategorijās: par labāko debiju, albums "Starp tevi un mani" nominācijā Gada labākais roka albums, savukārt dziesma "Tu tuvojies sev" nominācijā labākā roka dziesma. 2004. gadā Z-Scars pirmoreiz piedalījās Latvijas Eirovīzijas nacionālajā atlasē, kurā ieņēma 5. vietu ar dziesmu "Runaway". 2004. gada gaitā labus panākumus radiostaciju topos guva dziesmas "Varbūt" un "Skaties acīs", kas bija no gaidāmā grupas 2. albuma. 2005. gada jūnijā klajā nāca otrais Z-Scars albums "Pasakas un reklāmas", kurā grupas stils bija nedaudz izmainījies un kļuvis smagāks. Vēl radiostaciju apritēs nonāca albuma dziesmas "Pirmoreiz", "Tavas stiprās ilūzijas" un "Spilgti melnos uzvalkos". Dziesma "Tavas stiprās ilūzijas" tika nominēta Gada balvai kā labākā roka dziesma, bet albums "Pasakas un reklāmas" kā labākais roka albums. 2006. gadā klajā nākušas dziesmas no grupas gaidāmā trešā albuma: "Cauri pilsētai", "Trīs vārdi", 2007. gadā — dziesmas "Izģērbies", "Way back home" un "Ziemassvētku sapņi". 2008. gadā — "Uz vienu dienu". Grupa Z-Scars sākusi ierakstīt dziesmas arī krievu valodā, pirmā no tām — "Кричи" vairākas nedēļas noturējās Latvijas krievvalodīgo radiostaciju topa pirmajā vietā. Tagad krievvalodīgo radio Radio SWH+ apritē nonākusi dziesma "Все мои мечты", kas arī iekarojusi topa pirmo vietu. 2008. gada 30. maijā iznāca trešais studijas albums ar nosaukumu "Tieši sirdī", kad klubā "Spalvas pa gaisu" notiks albuma prezentācija un vēlāk ap pusnakti arī vakara koncerts. Šis ir pirmais divvalodīgais, dubultais CD Latvijas rokmūzikas vēsturē. 2008. gada augustā grupa šķiras no diviem grupas dalībniekiem — Mārča Auziņa un Haralda Stenclava. Grupa to pamato ar viņu spēlēšanu arī citu grupu sastāvos un grupai licies, ka zudusi grupas sajūta un vienotība. Grupā atpakaļ pieņemts kādreizējais taustiņinstrumentālists Artūrs Koris. Dažās uzstāšanās reizēs gan viņa vietā taustiņus spēlējis grupas FINX producents un mūzikas autors Reinis Kazāks. 2010. gada oktobrī, pēc 10 gadu kopdarbības, uz nenoteiktu laiku no grupas aiziet basģitārists Toms Veismanis — pēdējais sākotnējā sastāva dalībnieks. 2011. gada februārī iznāk "Labāko dziesmu izlase 2001—2011". 2012. gadā no grupas aiziet Uldis Beitiņš, bet 2016.gadā — Mārtiņš Opmanis un Eduards Zagainovs-Veinbrants. 1. Starp tevi un mani 2003. gada decembris 2. Pasakas un reklāmas 2005. gada jūnijs 3. Tieši sirdī 2008. gada maijs 4. Labāko dziesmu izlase 2001-2011 2011. gada februāris Andris Kivičs (balss, akustiskā ģitāra) .. (bungas) Reinis Briģis (ģitāra) .. (basģitāra) «Z-Scars dubultalbums "Tieši sirdī/Prjamo v serdce" 30.maijā». tvnet.lv. 17.05.2008. «Z-Scars Latvijas tūrē dodas jaunā sastāvā». tvnet.lv. 02.10.2008.[novecojusi saite] Draugiem profils Myspace profils (angliski) Twitter profils