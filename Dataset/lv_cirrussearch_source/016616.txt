Salora Oy bija Somijas sadzīves elektronikas uzņēmums. Galvenais birojs atradās Salo. Dibināts 1928. gadā. 1980. gados apvienojās ar Nokia. Uzņēmuma galvenā produkcija bija radiouztvērēji un televizori. Tagad ar SALORA zīmolu Nīderlandes uzņēmums Albers Trading BV pārdod televizorus, audio un DVD aparatūru. 1928. gadā Fjalars Nordels (Fjalar Nordell) un Lauri Koskinens (Lauri Koskinen) dibināja uzņēmumu Radioliike Nordell & Koskinen. Sākotnēji tas ražoja detektoruztvērējus. Drīz tika izlaisti ar baterijām darbināmi radiouztvērēji, un 1930. gados — no mājas elektrotīkla barojami uztvērēji. 1936. gadā tika izveidots zīmols SALORA, kas veidots no vārdiem "Salo" un "radio". 1945. gadā uzņēmums reģistrēts kā kapitālsabiedrība un pārdēvēts par Salora Oy. Izlaisti 15 000 radiouztvērēji gadā un nodarbināti 300 cilvēki. 1953. gadā Salora pirmā Somijā izlaida FM radio. Melnbalto televizoru ražošana sākta 1956. gadā. 1962. gadā atklāta jauna televizoru ražotne, kurā tika izlaisti 150 aparāti dienā. Uzņēmums nodarbināja 400 cilvēkus, no kuriem 350 strādāja televizoru fabrikā. 1969. gadā uzcelts vēl viens televizoru cehs, kas produkcijas izlaidi dubultoja. 1960. gadu vidū uzņēmums sāka ražot radiotelefonus bruņotajiem spēkiem un ugunsdzēsības dienestam. 1967. gadā sākta stereoaparatūras izlaišana. 1960. gadu otrajā pusē Salora sāka televizoru eksportu. 1969. gadā izlaists pirmais krāsu televizors. 1970. gadu sākumā eksports sasniedza 70 % no visas uzņēmuma produkcijas. Kopš 1972. gada Salora bez televizoriem koncentrējās uz stereoiekārtām, radiouztvērēju ražošana tika pārtraukta. 1973. gadā Ūsikaupunki izveidots meitas uzņēmums Salcomp televizoru detaļu ražošanai, kas sāka produkcijas izlaišanu 1974. gadā. 1974. gadā uzcelts vēl viens televizoru cehs. 1976. gadā Salora ar Somijas valsts dalību un Japānas uzņēmumu Hitachi dibināja kopuzņēmumu Valco, kas ražoja krāsu televizoru kineskopus. 1977. gadā Salora piedzīvoja finanšu krīzi, kas bija saistīta ar liela naftas tankkuģa iegādi, Valco kineskopu rūpnīcas zaudējumiem un skandālu, kurā bija iesaistīta uzņēmuma vadība par izvairīšanos no nodokļiem un kukuļdošanu. Uzņēmuma kontroli pārņēma tā finansētājas bankas SYP un HOP. Vēlāk bankas Salora kapitāldaļas pārdeva kuģu būvētavai Hollming Oy. 1970. gadu beigās sākta videoaparatūras ražošana. Salora 1975. gadā sāka sadarbību ar Nokia radiosakaru jomā, kuras rezultātā 1979. gadā tika dibināts kopuzņēmums Mobira Oy, kurā abi uzņēmumi apvienoja savas radiotelefonu operācijas. 1980. gadā Salora kopā ar uzņēmumiem Nokia un Aspo (vēlāk tiem pievienojās Outokumpu) dibināja kopuzņēmumu Micronas Oy pusvadītāju ražošanai. 1981. gadā Salora pārtrauca audioprodukcijas ražošanu Somijā. Tās ražošanu turpināja darbu apakšuzņēmumi Āzijā (Japānā, Ķīnā un Korejā) ar Salora zīmolu. 1981. gadā Salora sāka datoru monitoru ražošanu. 1982. gadā Nokia panāca vienošanos ar Hollming, pēc kuras Hollming pārdeva Mobira kapitāldaļas un 18,3 % Salora daļu. 1983. gadā Nokia ieguva 56 % Salora kapitāldaļu. 1984. gadā Nokia nopirka Zviedrijas elektronikas ražotāju Luxor, kuru apvienoja ar Salora vienā nodaļā Salora-Luxor. 1988. gadā Nokia pilnībā ieguva Salora. 1989. gadā uzņēmums Salora Oy tika likvidēts, apvienojot to ar Nokia piederošo Nokia-Mobira Oy. Bijušās Salora televizoru ražošana 1992. gadā tika pārvietota no Salo uz Finlux ražotni Turku, kuru Nokia bija iegādājusies tajā pašā gadā. Salo tika atstāta monitoru ražošana, kas turpinājās līdz 2000. gadam. 1996. gadā Nokia pārdeva visas savas televizoru un videoieraksta iekārtu ražotnes kopā ar zīmoliem Finlux, Luxor, Salora, Schaub-Lorenz, Oceanic, kā arī Nokia zīmolu saistībā ar televizoriem, Honkongas uzņēmumam Semi-Tech. Televizori Somijā tika ražoti līdz 2000. gadam, kad Semi-Tech apakšuzņēmums bankrotēja. Pēc tam televizoru ražošanu pārņēma Norvēģijas uzņēmums Otrum Electronics, bet arī tas 2005. gadā bankrotēja. Salora zīmols 2006. gadā tika pārdots Nīderlandes uzņēmumam Albers Trading BV. «Products». Arhivēts no oriģināla, laiks: 2012. gada 23. jūlijā. Skatīts: 2012. gada 3. decembrī. «Salora Oy 1928-1995». Arhivēts no oriģināla, laiks: 2014. gada 22. februārī. Skatīts: 2012. gada 4. decembrī. Nokia Announces Final Sale of its Television Manufacturing Business[novecojusi saite] «History of Salora». Arhivēts no oriģināla, laiks: 2013. gada 2. janvārī. Skatīts: 2012. gada 3. decembrī.