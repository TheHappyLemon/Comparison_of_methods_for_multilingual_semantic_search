Mihals Fuliers (Michal Fulier; dzimis 1955. gada 20. februārī) ir Slovākijas gaisa spēku lidotājs, pulkvedis. 1990. gadu beigās Krievijā apmācījies par kosmonautu, bet nav lidojis kosmosā. 1974. gadā Mihals Fuliers pabeidza vidējo kara aviācijas skolu Košicē. 1976. gadā pabeidza augstāko kara aviācijas skolu Košicē un sāka dienēt Čehoslovākijas Gaisa spēku iznīcinātāju pulkā. No 1980. līdz 1985. gadam mācījās kara lidotāju akadēmijā Košicē. Pēc tam līdz 1989. gadam bija iznīcinātāju pulka eskadriļas komandiera vietnieks. Tad līdz 1993. gadam bija Košices lidotāju akadēmijas mācību pulka lidotājs instruktors. Pēc tam līdz 1998. gadam Fuliers bija Slovākijas Gaisa spēku 33. iznīcinātājbumbvedēju eskadriļas komandieris Malackos. 1998. gada 24. februārī Mihals Fuliers izgāja ārstu komisiju, lai Krievijā gatavotos kosmiskajam lidojumam Slovākijas programmas Štefánik (nosaukta slovāku astronoma, lidotāja, ģenerāļa Milana Štefānika vārdā) ietvaros. No 1998. gada marta līdz augustam viņš izgāja kosmonautu vispārējo sagatavošanas kursu. 3. augustā Ivans Bella tika oficiāli apstiprināts kosmosa kuģa Sojuz TM-29 pamatapkalpē, bet Mihals Fuliers — dublieru apkalpē. Ivans Bella kosmisko lidojumu veica 1999. gada februārī, kļūstot par Slovākijas pirmo kosmonautu. Fulieram nebija vairs izdevību doties kosmosā. 2001. gadā Mihals Fuliers iecelts par militāro atašeju Slovākijas vēstniecībā Čehijā. Informācija astronaut.ru (krieviski)