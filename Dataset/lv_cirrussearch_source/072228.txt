Šauļi (lietuviešu: Šiauliai, vēsturiski jidišā: שאַװל (Šavl), krievu: Шавли, poļu: Szawle, vācu: Schaulen) ir pilsēta Lietuvas ziemeļos, 210 kilometru uz ziemeļrietumiem no Viļņas, 160 kilometru uz austrumiem no Klaipēdas un 128 kilometru uz dienvidiem no Rīgas. Ceturtā lielākā Lietuvas pilsēta pēc iedzīvotāju skaita. Atsevišķas pašvaldības un rajona pašvaldības centrs. Pilsētas dienvidos ir liels Rēkīva ezers, uz ziemeļiem no tā — Marģu dīķis, pilsētas ziemeļos — Talšas ezers, tālēk uz ziemeļiem — Ginkūnu ezers. Šauļi ir nozīmīgs dzelzceļa mezgls — dzelzceļš uz Rīgu, Viļņu, Kauņu. Pilsētas centrā atrodas Tirgus laukums, aiz kura — pilsētas parks. Lielākais pilsētā ir Salduves parks pie Salduves pakalna. Otrā ezera krastā — vecā kapsēta. Pilsētas dienvidaustrumos ir lidosta, kurā atrodas NATO spēku aviācijas bāze, kas veic Baltijas valstu gaisa patrulēšanu. Šauļi ir izveidojušies netālu no seno zemgaļu Saules pilskalna un svētvietas, šobrīd pazīstama kā Krusta kalns. Par Šauļu pirmo pieminēšanu rakstos uzskata 1236. gada 22. septembri, kad notika Saules kauja, kaut arī nav precīzi zināms, ka tā notikusi pie pilsētas. 1589. gadā Šauļiem piešķīra Magdeburgas tiesības. Tomēr 17. un 18. gadsimtā Šauļi Poļu-zviedru karu un mēra epidēmijas dēļ panīka. Pēc Polijas-Lietuvas dalīšanas Šauļi nokļuva Krievijas impērijas sastāvā. 19. gadsimtā pilsēta izveidojās par tekstilrūpniecības centru. Kopš 1874. gada cauri Šauļiem gāja dzelzceļa līnija Liepāja—Romni. 1909. gadā vairāk kā puse pilsētas iedzīvotāju bija ebreji. 1915. gadā cauri Šauļiem uzbūvēta dzelzceļa līnija Jelgava—Šauļi—Tilzīte. Pilsēta smagi cieta abos pasaules karos. Lietuvas Brīvības cīņu laikā, Šauļi bija boļševiku atbalsta bāze — 1919. gada 1. janvārī vietējie komunisti sagrāba varu pilsētā. 1. pasaules kara laikā tika nopostītas 65% pilsētas ēku, bet 2. pasaules kara laikā — 80% ēku. Šauļos dzimuši: Viktorija Čmilīte (Viktorija Čmilytė, 1983) — šahiste Deimante Daulīte (Deimantė Daulytė, 1989) — šahiste Roberts Javtoks (Robertas Javtokas, 1980) — basketbolists Mindaugs Žukausks (Mindaugas Žukauskas, 1975) — basketbolists Vītauts Gaļinauskas — riteņbraucējs KK Šiauliai — basketbola klubs. FC Gintra — futbola klubs. FA Šiauliai — futbola klubs (un Akademija). FC Šiauliai - bijušis futbola klubs (2004–2016). Centrālais stadions. Vikikrātuvē par šo tēmu ir pieejami multivides faili. Skatīt: Šauļi. Pilsētu iedzīvotāju skaits gada sākumā; pārbaudes datums: 12 februāris 2023.