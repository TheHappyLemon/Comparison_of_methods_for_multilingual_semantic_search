Honkonga (ķīniešu: 香港島) ir sala Honkongas Speciālajā Administratīvajā reģionā. Tās iedzīvotāju skaits ir 1 289 500 un apdzīvotības blīvums 16 390/km² (2008. gada dati). Kad Pirmā Opija kara laikā salu okupēja Lielbritānija, tajā bija ap 3000 iedzīvotājiem, kuri bija izkaisīti pa vairākiem zvejnieku ciematiem. 1842. gadā saskaņā ar Nankinas līgumu sala formāli uz mūžīgiem laikiem tika atdota Lielbritānijai un uz salas tika izveidota Viktorijas pilsēta, godinot Karalieni Viktoriju. 1997. gadā saskaņā ar 1984. gada Ķīnas-Lielbritānijas vienoto deklarāciju sala tika atdota atpakaļ Ķīnas pārvaldībā. Centrālā salas daļa ir Honkongas vēsturiskais, politiskais un ekonomiskais centrs. Salas ziemeļu krasts veido Viktorijas ostas dienvidu piekrasti, tā ir lielā mērā atbildīga par Honkongas attīstību, jo tās dziļie ūdeņi piesaista lielus tirdzniecības kuģus. Salā atrodas daudzi no Honkongas pazīstamākajiem skatiem, tādi kā Viktorijas virsotne, Ocean Park atrakciju parks, daudzas vēsturiskas būves un lieli iepirkšanās centri. Salā esošie kalni piedāvā plašas pārgājienu iespējas. Honkongas salas ziemeļu daļa kopā ar Kouluņu veido Honkongas apdzīvotāko daļu. To kopējā platība ir aptuveni 88,3 km2 un iedzīvotāju skaits sastāda 3 156 500, ar apdzīvotības blīvumu 35 700/km². Census and Statistics Department. Hong Kong Monthly Digest of Statistics. Hong Kong, 2009. 4. lpp. Arhivēts no oriģināla, laiks: 2009-08-24. Skatīts: 2009-08-31. Census and Statistics Department (2008), Population and Vital Events. Atjaunināts: 2009-08-31 Vikikrātuvē par šo tēmu ir pieejami multivides faili. Skatīt: Honkonga. Encyclopædia Britannica raksts (angliski)