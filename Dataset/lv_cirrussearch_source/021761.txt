Korveta Urugvaja (spāņu: Estación Científica Corbeta Uruguay) bija Argentīnas vissezonas polārstacija Dienvidsendviču salās Subantarktikā. Izvietota Tules salas dienvidaustrumos Korvetas Urugvajas pussalas ziemeļu krastā pie Kalderas līča. Izveidota 1976. gada novembrī un oficiāli atklāta 1977. gada 18. martā. Nosaukta par godu Argentīnas Kara flotes korvetei Uruguay, kas 20. gadsimta sākumā veica vairākas glābšanas (Oto Nordenšelda ekspedīcija) un atbalsta (Žana Batista Šarko ekspedīcija) operācijas Antarktikā, bet vēlāk tika izmantots pirmās Argentīnas polārstacijas Orkadasas izveidē un apgādē. Stacija piederēja Argentīnas kara flotei un galvenās izpētes jomas bija meteoroloģija, okeanogrāfija un glacioloģija. Folklendu kara laikā polārstacija tika izmantota kā atbalsta punkts argentīniešu uzbrukumam Dienviddžordžijas salai. 1982. gada 20. jūnijā britu spēki ieņēma polārstaciju un piespieda argentīniešus to pamest. 1982. gada decembrī britu kara flotes patruļkuģis Hecate staciju sabombardēja, pēc tam, kad atklāja, ka stacijas mastā atkal uzvilkts Argentīnas karogs. Fundación Marambio. Base Corbeta Uruguay