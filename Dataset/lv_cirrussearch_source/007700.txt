Jevgeņijs Artjuhins (krievu: Евге́ний Евге́ньевич Артю́хин; dzimis 1983. gada 4. aprīlī) ir krievu hokejists, malējais uzbrucējs. Pašlaik (2018) spēlē Kontinentālās hokeja līgas klubā Maskavas "Dinamo". Savu profesionālā spēlētāja karjeru Artjuhins uzsāka 1999. gadā, spēlējot Krievijas Augstākās līgas klubā Podoļskas "Vitjaz", kas gan tanī pašā sezonā izcīnīja arī Bratinas kausu, nodrošinot savu dalību Krievijas Superlīgā 2000.—01. sezonā. 2001. gada NHL draftā Artjuhinu izvēlēja Tampabejas "Lightning" vienība, taču Jevgeņijs vēl sezonu pavadīja "Vitjaz" rindās. 2002. gada vasarā Artjuhins izlēma karjeru turpināt Ziemeļamerikā. 2002.—03. sezonu Artjuhins aizvadīja QMJHL klubā Monktonas "Wildcats". Nākamo sezonu Jevgeņijs aizvadīja Amerikas hokeja līgas klubā Heršijas "Bears", bet 2004.—05. sezonas NHL lokauta laikā Jevgeņijs palika Ziemeļamerikā, spēlējot AHL klubā Springfīldas "Falcons". 2005.—06. sezonu Jevgeņijs jau pilnībā aizvadīja Tampabejas "Lightning" rindās, taču pēc sezonas beigām Jevgeņijs atgriezās Krievijā, jo nespēja vienoties ar "Lightning" par jauna līguma nosacījumiem. Jevgeņijs pievienojās Krievijas Superlīgas klubam Jaroslavļas "Lokomotiv". Pēc sezonas beigām Artjuhinam neizdevās noslēgt jaunu līgumu ar "Lightning". Artjuhina aģents ieteica tiesības uz Jevgeņiju aizmainīt uz citu NHL klubu, taču tas nenotika. 2007.—08. sezonu Artjuhins uzsāka Omskas "Avangard" sastāvā, taču sezonu viņš pabeidza jau Maskavas CSKA rindās. Visbeidzot, 2008. gada vasarā Jevgeņijs noslēdza jaunu līgumu ar Tampabejas "Lightning", kluba sastāvā aizvadot visu 2008.—09. sezonu. 2009. gada 13. augustā Artjuhins tika aizmainīts uz Anahaimas "Ducks" rindām, tajā uzsākot 2009.—10. sezonu, taču 2010. gada 1. martā Jevgeņijs tika aizmainīts uz Atlantas "Thrashers", kuras sastāvā arī noslēdza sezonu. 2010. gada vasarā Jevgeņijs atgriezās Krievijā, pievienojoties Sanktpēterburgas SKA rindām, kluba rindās aizvadot nākamās trīs sezonas. 2013. gada maijā Artjuhins noslēdza līgumu ar Mitišču "Atlant", taču gadu vēlāk atgriezās Maskavas CSKA sastāvā. 2015.—16. gada sezonu Artjuhins aizvadīja Sanktpēterburgas SKA, taču tad pievienojās Novosibirskas "Sibirj", kļūstot par tās kapteini. 2017.—18. gada sezonu aizvadīja Maskavas "Dinamo" sastāvā. Krievijas izlases rindās spēlējis 2011. gada Pasaules čempionātā. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)