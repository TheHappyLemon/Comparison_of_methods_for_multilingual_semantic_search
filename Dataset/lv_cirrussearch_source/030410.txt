Aleksandrs Makdonels (angļu: Alexander Mаc-Donnell; 1798. gada 22. maijs, Belfāsta — 1835. gada 14. septembris, Londona) bija īru izcelsmes Lielbritānijas šahists. Piedzimis Ziemeļīrijā ķirurga ģimenē. Agrā jaunība bijis tirgotājs Rietumindijā. 1820. gadā pārcēlies uz dzīvi Londonā, kur darbojies kā Rietumindijas tirgotāju komitejas sekretārs. Tas bijis ienesīgs amats, kā arī atstājis daudz brīvā laika, kuru Makdonels pilnībā ziedojis savai iemīļotajai šaha spēlei. Ātri izvirzījies Anglijas labāko šahistu vidū. 1825. un 1826. gadā mačos pārspējis Viljamu Evansu. 1834. gadā aizvadījis sešu maču sēriju ar tolaik Francijas spēcīgāko šahistu Luiju Šarlu de Laburdonē, kurā gan uzvarējis tikai otro maču, bet sestais mačs palicis nepabeigts, kad Makdonelam bijis neliels pārsvars - 5:4. Kopējais visu maču rezultāts bijis Laburdonē labā: +45, =13, -27. Iespējams, ka bijusi noruna turpināt maču, taču Makdonela nieru slimība un pāragrā nāve izjaukusi abu nodomus. Devis ieguldījumu šaha atklātņu teorijas attīstībā. Makdonela vārdā ir nosaukts viens no Karaļa gambīta variantiem - Makdonela gambīts. Encyclopædia Britannica raksts (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)