Latvijas Kara muzejs ir muzejs Rīgā, kura ekspozīcija veltīta Latvijas karaspēku izveidei un kara tematikai. 1916. gadā Latviešu strēlnieku bataljonu organizācijas komiteja saņēma atļauju dibināt latviešu strēlnieku muzeju, kurā bija gan dažādi priekšmeti no karalauka, gan arī strēlniekiem paredzēti dāvinājumi. Visus priekšmetus glabāja organizācijas komitejas telpās Tērbatas ielā 1/3, kur par tiem rūpējās muzeja pirmais pārzinis Kārlis Straubergs, vēlāk Kārlis Upesleja. Pēc Latvijas valsts izveides par muzeja galveno mērķi kļuva ekspozīcijas izveide, kas veltīta nacionālo bruņoto spēku izveidei. Muzeju atbalstīja Latvijas Kara ministrija. Kopš 1919. gada muzejs atradās Pulvertornī. 1937. gadā uzsāka jaunas muzeja ēkas būvniecību pēc arhitekta Artūra Galindoma projekta. Sarkano ķieģeļu neoklasicisma stila nams bija gatavs 1940. gadā. Pēc Latvijas okupācijas 1940. gadā muzeju slēdza un tā eksponātus nodeva citiem pilsētas muzejiem un arhīviem. Latvijas PSR laikā Latvijas Kara muzeja ēkā atradās Nahimova Rīgas militārā jūrskola (krievu: Рижское Нахимовское военно-морское училище, 1946-1953), 1957. gadā ēkā atvēra Latvijas PSR Revolūcijas muzeju, kas pastāvēja līdz 1990. gadam. Pēc Latvijas neatkarības atjaunošanas ēkā atjaunoja Latvijas Kara muzeju. Mūsdienās muzeja ekspozīciju sastāda daudzu gadsimtu Baltijas reģiona kara vēstures materiāli, īpašs uzsvars ir uz 20. gadsimta notikumu dokumentālo atspoguļojumu un nacionālo bruņoto spēku lomu Latvijas valsts grūtākajos vēsturiskajos brīžos. Kopš 1997. gada Latvijas Kara muzejs ir Starptautiskās kara vēstures asociācijas biedrs. Kalpaka muzejs un piemiņas vieta "Airītes" Saldus novadā Zirņu pagasta „Airītēs" Ziemassvētku kauju muzejs, Valgundes pagastā Jelgavas novadā zemnieku mājā "Mangaļi" Liepājas krasta artilērijas baterija Nr.2 Latvijas enciklopēdija. Rīga : Valērija Belokoņa izdevniecība. Oficiālā mājaslapa