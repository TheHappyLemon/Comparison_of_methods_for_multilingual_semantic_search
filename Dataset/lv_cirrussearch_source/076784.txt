Andrē Lakošs (vācu: André Lakos; dzimis 1979. gada 29. jūlijā Vīnē) ir austriešu hokejists, aizsargs, Austrijas hokeja izlases spēlētājs. Pašlaik (2014) Lakošs spēlē NLB līgas kluba Langnavas "Tigers" rindās. Savu profesionālā spēlētāja karjeru Lakošs uzsāka 1995. gadā Ziemeļamerikā. 1997.—98. un 1998.—99. gada sezonas Lakošs aizvadīja Ontario hokeja līgā, bet tad 1999. gada NHL draftā viņu ar kopējo 95. numuru izvēlējās Ņūdžersijas "Devils" un nākamās divarpus sezonas Lakošs aizvadīja tās fārmklubā - AHL klubā Albanī "River Rats". 2001.—02. gada sezonu viņš noslēdza Jūtas "Grizzlies" rindās. 2002.—03. gada sezonā Lakošs atgriezās Austrijā, pievienojoties Vīnes "Capitals" rindām un aizvadot tajā divas sezonas. 2004.—05. gada sezonā Lakošs vēlreiz centās nonākt NHL, sezonu aizvadot AHL kluba Sirakjūsas "Crunch" vienībā, bet jau 2005.—06. gada sezonā Andrē atkal spēlēja EBEL līgā, nākamās divas sezonas aizvadot Zalcburgas "Red Bull" rindās, 2006.—07. gada sezonā kļūstot par Austrijas čempionu. 2007.-08. gada sezonu Lakošs aizvadīja Zviedrijas Elitsērijas vienībā Farjestads BK. 2008. gada vasarā Lakošs pievienojās Čeļabinskas "Traktor" rindām, tās sastāvā aizvadot pusotru sezonu. 2009.—10. gada sezonas otrajā pusē aizsargs atgriezās "Red Bull" rindās. 2011.—12. gada sezonu Lakošs uzsāka Vācijas hokeja līgas kluba Ķelnes "Haie" sastāvā, taču tad pievienojās EBEL klubam Vīnes "Capitals", komandas rindās spēlējot līdz pat 2013. gada vasarai. 2013.—14. gada sezonu aizsargs ievadīja HK Homutova rindās, taču jau drīz atgriezās "Capitals" sastāvā. 2014. gada decembrī Lakošs pievienojās Langnavas "Tigers". Austrijas izlases rindās Lakošs spēlējis deviņos Pasaules čempionātos, kā arī 2002. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)