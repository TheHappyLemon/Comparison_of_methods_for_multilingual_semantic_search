Vija Rožlapa (dzimusi 1942. gada 8. janvārī Liepājā) ir Latvijas šaha meistare, kas četras reizes uzvarējusi Latvijas sieviešu šaha čempionātā. Dzimusi 1942. gada 8. janvārī Liepājā. Bijusi jaunākā meita četru bērnu ģimenē. Tēvs bijis grāmatvedis un revidents, māte beigusi mājturības skolu un strādājusi dažādos darbos. No ģimenes pazīstamākais bijis vecākais brālis Dailis Rožlapa, kas strādājis kā gleznotājs un scenogrāfs. Jaunākais brālis bijis augstākās kategorijas frēzētājs, virpotājs, bet vecākā māsa strādājusi dažādos darbos. 1961. gadā Vija Rožlapa beigusi Rīgas 36.vidusskolu (tagad "Rīgas Teikas vidusskola") un septembrī uzsākusi darba gaitas Rīgas Vagonu rūpnīcā, kā rasētāja – kopētāja, jo nebija izturējusi konkurenci, kārtojot iestājeksāmenus augstskolā. 1964. gada rudenī iestājusies neklātienes mācībās Latvijas Valsts Universitātes Filoloģijas fakultātē, kuru pabeigusi 1973. gadā. Šahu iemācījusies spēlēt apmēram divpadsmit gadu vecumā, vērojot, kā to dara tēvs un brāļi. Nākamie pretinieki – dažāda vecuma vīri, kas sestdienās un svētdienās pulcējās rūpnīcas "Sarkanais Metalurgs" klubā. Nepilna gada laikā ieguvusi 1. sporta klasi šahā. 1958. gadā viņa uzvarēja Latvijas jauniešu čempionātā, bet 1960. gadā sekoja uzvara PSRS jauniešu šaha čempionātā Maskavā. Vijai Rožlapai pieder savdabīgs rekords - laikā no 1958. gada līdz 1983. gadam viņa piedalījās visos Latvijas sieviešu šaha čempionāta finālos. Tika izcīnītas 4 zelta (1967, 1971, 1972, 1974), 5 sudraba (1961, 1965, 1970, 1975, 1979) un 4 bronzas medaļas (1963, 1968, 1976, 1980). Pēdējo reizi Vija Rožlapa piedalījās Latvijas sieviešu šaha čempionātā 2002. gadā. Tāpat ilgus gadus viņa bija dažādu Latvijas šaha komandu dalībniece. PSRS Tautu spartakiādēs viņa spēlēja 1959. gadā, 1960. gadāg (izcīnīja 3. vietu pie jauniešu galdiņa), 1963. gadā (izcīnīja 3. vietu pie otrā sieviešu galdiņa), 1967. gadā, 1969. gadā (izcīnīja 2. vietu pie otrā sieviešu galdiņa), 1972. gadā un 1975. gadā. "Daugavas" komandas sastāvā Vija Rožlapa piedalījās PSRS komandu kausā šahā 1961. gadā, 1966. gadā, 1968. gadā, 1974. gadā un 1976. gadā. 1964. gada 5. februārī sākusi strādāt par treneri Rīgas 3. BJSS (Bērnu un jaunatnes sporta skola), vēlāk turpinājusi šo darbu arī Rīgas šaha skolā. Uzsākot treneres darbu Vijai Rožlapai bija tikai divdesmit divi gadi, 1. sporta klase šahā, septiņu gadu pieredze dažādās Latvijas izlasēs un neliela pieredze no skolas laikiem, kad viņa vadīja šaha pulciņu. Gadu gaitā tapusi par vienu no vadošajām Rīgas šaha trenerēm. Starp viņas pazīstamākajiem audzēkņiem ir bijuši nākamie lielmeistari Aleksejs Širovs un Laura Rogule. Daži no bijušajiem audzēkņiem ir palikuši citā šaha lauciņā: Līga Ungure – Rīgas šaha skolas direktore, Alberts Cimiņš – starptautiskās kategorijas šaha tiesnesis, Diāna Matisone – Rīgas šaha skolas trenere. 1958. gads, 1. vieta Latvijas jauniešu šaha čempionātā. 1960. gads, 1. vieta PSRS jauniešu šaha čempionātā. 1960. gads, 1. vieta Latvijas komandu šaha čempionātā. 1961. gads, 2. vieta PSRS jauniešu šaha čempionātā. 1961. gads, 2. vieta Latvijas sieviešu šaha čempionātā. 1963. gads, 3. vieta Latvijas sieviešu šaha čempionātā. 1965. gads, 2. vieta Latvijas sieviešu šaha čempionātā. 1967. gads, 1. vieta Latvijas sieviešu šaha čempionātā. 1968. gads, 3. vieta Latvijas sieviešu šaha čempionātā. 1970. gads, 2. vieta Latvijas sieviešu šaha čempionātā. 1970. gads, 1. vieta "Daugavas" sieviešu šaha čempionātā. 1971. gads, 1. vieta Latvijas sieviešu šaha čempionātā. 1971. gads, 1. vieta "Daugavas" sieviešu šaha čempionātā. 1972. gads, 1. vieta Latvijas sieviešu šaha čempionātā. 1974. gads, 1. vieta Latvijas sieviešu šaha čempionātā. 1975. gads, 2. vieta Latvijas sieviešu šaha čempionātā. 1976. gads, 3. vieta Latvijas sieviešu šaha čempionātā. 1979. gads, 2. vieta Latvijas sieviešu šaha čempionātā. 1980. gads, 3. vieta Latvijas sieviešu šaha čempionātā. 2002. gads, 1. vieta Latvijas sieviešu senioru šaha čempionātā. 2003. gads, 1. vieta Latvijas sieviešu senioru šaha čempionātā. http://al20102007.narod.ru/ch_urs/1960/ch_jun60.html http://www.chessds.lv/ Arhivēts 2012. gada 14. janvārī, Wayback Machine vietnē. - Sadaļa "Turnīri - Latvijas čempionātu rezultāti" OlimpBase :: Soviet Team Chess Championship :: Vija Rožlapa OlimpBase :: Soviet Team Chess Cup :: Vija Rožlapa «Riga Chess School - Rīgas šaha skolas vēsturiskais apraksts». Arhivēts no oriģināla, laiks: 2012. gada 25. aprīlī. Skatīts: 2011. gada 3. novembrī. http://chess-news.ru/node/3883 Arhivēts 2011. gada 14. novembrī, Wayback Machine vietnē. - A. Širova intervija (krievu val.) Sveicam Viju Rožlapu 80 gadu jubilejā. Ceturtdien – turnīrs viņai par godu Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Žuravļevs, N.; Dulbergs, I.; Kuzmičovs, G. (1980), Latvijas šahistu jaunrade, Rīga, Avots., 105. - 106. lpp.