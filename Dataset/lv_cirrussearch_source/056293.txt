Deni Avdija (ivritā: דני אבדיה‎, serbu: Дени Авдија; dzimis 2001. gada 3. janvārī Beitzerā) ir Izraēlas basketbolists, spēlē vieglā uzbrucēja pozīcijā, Izraēlas basketbola izlases dalībnieks. 2024. gadā pārstāv Nacionālās basketbola asociācijas (NBA) klubu Vašingtonas "Wizards". Viņa tēvs Zufers Avdija arī bija profesionāls basketbolists, dzimis Dienvidslāvijā Kosovas musulmaņu kopienā, lielāko karjeras daļu spēlējis Izraēlas klubos. D. Avdijas māte dzimusi Izraēlā. Basketbolistam ir Izraēlas un Serbijas pilsonība. 2013. gadā D. Avdija pievienojās Izraēlas spēcīgākā kluba Telavivas "Maccabi" jauniešu sistēmai, bet 2017. gadā 16 gadu vecumā kļuva par jaunāko spēlētāju kluba vēsturē, kas spēlējis pieaugušo komandā. Kopā ar "Maccabi" trīs reizes uzvarēja Izraēlas čempionātā, 2020. gadā kļūdams par jaunāko līgas MVP tās vēsturē. 2020. gada NBA draftā izraudzīts ar 9. numuru, otro augstāko starp ārvalstu spēlētājiem, D. Avdiju izvēlējās Vašingtonas "Wizards". Debijas sezonā tika izraudzīts par Uzlecošo Zvaigžņu spēles dalībnieku 2021. gada NBA Visu Zvaigžņu spēles nedēļas nogales ietvaros (pati spēle gan nenotika Covid-19 pandēmijas dēļ). 2021.—2022. gada NBA sezonā D. Avdija piedalījās visās 82 regulārās sezonas spēlēs, sezonu noslēdzot ar vidēji 8,2 gūtiem punktiem spēlē. 2023. gada 11. janvārī viņš aizvadīja vienu no produktīvākajām spēlēm karjerā, savācot rekordskaitu: 20 atlēkušās bumbas zem groziem uzvarētā spēlē (100—97) pār Čikāgas "Bulls". Karjeras rezultativitātes rekordu uzrādīja 30. janvāra uzvarā pār Sanantonio "Spurs" (127–109), gūstot 25 punktus. Spēlējis dažāda vecuma Izraēlas jaunatnes izlasēs, kopā ar U20 izlasi divas reizes kļūdams par Eiropas čempionu (2018, 2019). 2019. gada turnīrā atzīts par tā labāko spēlētāju. 2019. gada 21. februārī debitējis Izraēlas pieaugušo izlasē uzvarētā spēlē pret Vāciju (81—77). Deni Avdija Maccabi Tel Aviv «Chicago Bulls vs Washington Wizards Jan 11, 2023 Game Summary | NBA.com». www.nba.com. Skatīts: 2023-01-12. «Israel v Germany boxscore – FIBA Basketball World Cup 2019 European Qualifiers». FIBA. 2019. gada 21. februāris. Skatīts: 2019. gada 21. februāris. Vikikrātuvē par šo tēmu ir pieejami multivides faili. Skatīt: Deni Avdija. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)