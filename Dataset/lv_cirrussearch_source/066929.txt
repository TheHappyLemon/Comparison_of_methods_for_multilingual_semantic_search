Nakts plaukšķene (latīņu: Silene noctiflora) ir augs neļķu dzimtā, kas ir sastopama Eiropā, tostarp reti gandrīz visā Latvijas teritorijā, neiekļaujot ziemeļu daļu, pārsvarā Zemgalē. Suga kā lauksaimniecības nezāle ieviesusies arī citos kontinentos. Nakts plaukšķene ir viengadīgs vai divgadīgs, 15—50 cm garš lakstaugs ar stāvu stublāju, kas augšdaļā zaro. Stublājs ir lipīgs, blīvi klāts ar matiņiem un dziedzermatiņiem. Lapas uz stublāja ir novietotas pretēji, to forma ir no otrādi olveidīgām stublāja apakšdaļā līdz lancetiskām (augšdaļā). Lapas ir apmatotas, to plātnes mala ir gluda, gals smails. Ziedu stublāja un zaru galā ir maz. Ziedkopa ir vairākkārt zarots dihāzijs. Vainaglapas ir bāli iesārtas vai baltas, šķeltas divās šaurās daļās. Kauss ir saaudzis, blīvi dziedzermatains, tam ir 10 izcilnas garendzīslas. Auglis ir plati olveidīga trīscirkņu pogaļa, atveroties pogaļai, zobiņi atlīkst. Zied no jūnija otrās puses līdz septembrim. «nakts plaukšķene - Silene noctiflora L. - Augi - Latvijas daba». www.latvijasdaba.lv. Skatīts: 2023-05-21. Vikikrātuvē par šo tēmu ir pieejami multivides faili. Skatīt: Nakts plaukšķene. Encyclopædia of Life raksts (angliski)