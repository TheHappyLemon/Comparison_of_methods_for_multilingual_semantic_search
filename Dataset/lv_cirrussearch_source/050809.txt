Pauls Kaņeps (dzimis 1911. gada 14. novembrī, miris 2006. gada 9. novembrī) bija latviešu distanču slēpotājs un mežkopis. Dzimis 1911. gadā Domopoles pagastā. Mācījās Rīgas pilsētas 2. ģimnāzijā, kuru 1929. gadā beidza un iestājās Latvijas Universitātes Lauksaimniecības fakultātē, kur studēja mežkopību līdz 1939. gadam. Studiju laikā bija četrkārtējs Latvijas meistars slēpošanā 18 km distancē (1935., 1937.—1939. gadā). Piedalījās 1936. gada ziemas olimpiskajās spēlēs Garmišā-Partenkirhenē, kur 18 km slēpojumā ieņēma 50. vietu, distanču slēpošanas 4x10 km stafetē Latvijas komandas sastāvā ieņēma 13. vietu. 1942. gadā sāka strādāt par Cīravas virsmežzini un mežsaimniecības skolas pārzini. 1944. gadā devās bēgļu gaitās uz Lielvāciju, kur strādāja par mežzini Sudetu apgabalā. Pēc Otrā pasaules kara beigām pārcēlās uz Bavāriju, bet 1950. gadā — uz ASV, kur 25 gadus nostrādāja Ilinojas pavalsts ceļu departamentā. Miris 2006. gada 9. novembrī Elginā, Ilinojā, ASV. LU studentu datubāze «LOK profils». Arhivēts no oriģināla, laiks: 2018. gada 30. novembrī. Skatīts: 2019. gada 31. oktobrī. «P. Kaņepam 75». Arhivēts no oriģināla, laiks: 2019. gada 15. maijā. Skatīts: 2019. gada 31. oktobrī. «Laiks. - 2007. - Nr.13». Arhivēts no oriģināla, laiks: 2019. gada 15. maijā. Skatīts: 2019. gada 31. oktobrī. Pauls Kaneps — familysearch.org Olympedia profils (angliski) LOK profils