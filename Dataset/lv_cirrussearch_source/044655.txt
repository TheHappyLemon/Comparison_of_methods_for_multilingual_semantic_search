Baltazars Rusovs (vāciski: Russow, Rüssow Balthasar; dzimis 1536. gadā Tallinā, miris 1602. gadā ) bija Rusova Livonijas hronikas autors. Baltazars Rusovs dzimis ap 1542./43. gadu Tallinā, Sīmaņa Rusova ģimenē, kurš, saskaņā ar Leonīda Arbuzova juniora domām, ieceļojis no Rusovas Meklenburgā-Šverīnē. Savukārt, saskaņā ar T. Zeidu, Rusovs cēlies no Tallinā ieceļojušiem igauņu zemniekiem, kuri iespējams jau vairākas paaudzes iepriekš ieguvuši pilsētas namnieku tiesības. 1558. gadā Rusovs beidza Tallinas pilsētas skolu. No 1559. līdz 1562. gadam viņš studēja teoloģiju Štetīnē, bet kursu nepabeidza. 1563. gada 12. martā viņš saņēma uzaicinājumu kļūt par palīgmācītāju Tallinā, kuru viņš pieņēma tā paša gada novembrī. No 1566. līdz 1600. gadam viņš pildīja luterāņu mācītāja amatu Tallinas Sv.Gara baznīcā. Līdztekus mācītāja amatam Rusovs strādāja par skolotāju pilsētas mazturīgo bērnu skolā. 1578. gadā Rostokā iznāca Rusova viduslejasvācu valodā sacerētā Livonijas provinces hronika (Chronica der Prouintz Lyfflandt), kas aptvēra laikposmu no Livonijas dibināšanas līdz 1577. gadam. Pusgada laikā sekoja atkārtots hronikas izdevums. Ievērojot lielo hronikas popularitāti, 1584. gadā Bartā (Pomerānijā) iznāca jauns paplašināts hronikas izdevums, kurš aptvēra Livonijas vēsturi līdz 1583. gadam. Rusovs bija Zviedrijas politiskās varas piekritējs, un tādēļ visai asi kritizēja Livonijas periodu. Kā pārliecināts protestants viņš bija naidīgs katolicismam un par notikumiem bieži sprieda kā morālists un teologs. Savukārt, kā Tallinas namnieku pārstāvis Rusovs asi vērsās pret muižniecību un pievērsās arī zemnieku stāvokļa attēlojumam. Rusova pret muižniecību un ordeni vērstā asā kritika jau viņa laikā izraisīja plašu polemiku (sīkāk par kritiku skatīt šķirkli Rusova Livonijas hronika). Tomēr pret hroniku vērstā kritika nemazināja tās popularitāti. 1584. gada izdevuma izplatīšanu Igaunijā Rusovs ņēma pats savās rokās, un, neskatoties uz augsto cenu (pusdālderis par vienu eksemplāru) tikai Igaunijā vien tika pārdoti 338 eksemplāri. Rusova uzvārdā nosaukta iela Čiekurkalnā, Rīgā. Rusovs ir galvenais varonis igauņu rakstnieka Jāna Krosa romānā Stūrgalvības hronika: romāns par Baltazaru Rusovu. Rusovs, Baltazars, Historia.lv «Latvijas padomju enciklopēdija. 8.sējums, 760. lpp.». Arhivēts no oriģināla, laiks: 2007. gada 11. novembrī. Skatīts: 2007. gada 7. decembrī. Arhivēts 2007. gada 11. novembrī, Wayback Machine vietnē. Latviešu konversācijas vārdnīca Zeids, T., 1992, 87