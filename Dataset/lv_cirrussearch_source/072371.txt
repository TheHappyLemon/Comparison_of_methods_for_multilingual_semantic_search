Valters Caps (vācu: Walter Zapp; 1905. gada 4. septembris [v.s. 22. augusts] — 2003. gada 17. jūlijs) bija fototehnikas konstruktors, fotoaparāta "Minox" izgudrotājs. Dzimis 1905. gadā Rīgā Lielbritānijas pavalstnieka tirgotāja Kārļa Capa un viņa sievas Emīlijas Antonijas Idas Burhardes ģimenē. Pēc Pirmā pasaules kara sākuma Krievijas varas iestādes Capu ģimeni izsūtīja uz Ufas pilsētu, bet 1918. gadā atgriezās Rīgā. 1921. gadā viņa tēvs pārcēlās uz Tallinu, ģimene viņam pievienojās vēlāk. Valters Caps palika Tallinā, kur ilgāku laiku strādāja ar fototehniku saistītus darbus. 1922. gadā viņš kļuva par mācekli pie Tallinas mākslas fotogrāfijas darbnīcas vadītāja Valtera Lemberga. Lai gan Valters Caps bija autodidakts ar nelielu skolas izglītību, viņam piemita izcilas konstruktora spējas. Jau 1922. gadā Valters Caps sāka domāt par neliela fotoaparāta izveidi. 1932. gadā Valters Caps un Rihards Jirgens izveidoja kopuzņēmumu, kurā Caps ieguldīja savas idejas, Jirgens – naudu. "Minox" fotoaparāta prototips tapa laikā no 1932. līdz 1936. gadam. Tā izveidē Caps piesaistīja optiķi Karlu Indusu un mehāniķi Hansu Epneru. Neraugoties uz to, ka izgatavotais fotoaparāts bija izcils smalkmehānikas paraugs, tas tomēr neguva ražotāju atsaucību līdz brīdim, kad Valsts elektrotehniskās fabrikas (VEF) pārstāvji Tallinā noorganizēja tikšanos ar VEF direktoru Teodoru Vītolu. Lai gan šādas tehnikas izgatavošana bija risks, jo fabrika līdz šim nebija izgatavojusi neko tamlīdzīgu, VEF piekrita sadarbībai ar Capu. Valters Caps noslēdza līgumu un, pārceļoties atpakaļ uz Rīgu, kopā ar latviešu konstruktoriem un inženieriem sāka tehnoloģisko izstrādi rūpnieciskajai ražošanai. "Minox" fotoaparātu masveida ražošana tika uzsākta 1938. gadā. Pēc Latvijas okupācijas Valters Caps 1941. gada martā izceļoja uz Vāciju un apmetās Berlīnē, kur līdz 1945. gadam strādāja firmas AEG Mikroskopijas nodaļā. Pēc Otrā pasaules kara Valters Caps atjaunoja sadarbību ar Jirgenu un 1945. gadā nodibināja firmu Minox GmbH, atsākot kara laikā pārtraukto "Minox" fotoaparātu ražošanu. 1950. gadā viņam radās konflikts ar šo uzņēmumu un viņš devās uz Šveici, kur turpināja veikt konstruēšanas darbus miniatūrās fotogrāfijas jomā. 1990. gadā viņš atjaunoja sadarbību ar uzņēmumu. Pēc Latvijas neatkarības atjaunošanas vairākkārt viesojās Latvijā. Miris 2003. gadā Biningenā, netālu no Bāzeles Šveicē, 97 gadu vecumā. Pamatraksts: Minox Capa radītais "Minox" bija pilnīgi jauna tipa fotoaparāts, kurš no citiem atšķīrās ar savu mazo izmēru un vienlaicīgi spēju veikt ļoti kvalitatīvus fotouzņēmumus. Tas bija iecienīts ne tikai slepeno aģentu vidū, kuri ar tā palīdzību varēja viegli, ātri un kvalitatīvi veikt dokumentu fotouzņēmumus, bet arī amatierfotogrāfu vidū. Līdz 1943. gadam tika izgatavoti aptuveni 17 500 "Minox" fotoaparātu, kurus eksportēja uz daudzām attīstītākajām pasaules valstīm. Valtera Capa pēdējais izgudrojums bija kabatas izmēra tālskatis "Minox T8", ko viņš radīja pēc sadarbības atjaunošanas ar Minox GmbH. Valtera Capa radītā "Minox" fotoaparāta konstrukcija balstījās uz vairākiem inovatīviem inženiertehniskiem risinājumiem, par kuriem kopumā tika saņemti 66 patenti 18 valstīs. Walter Zapp (1944). "Ein russisches Galvanometer" (vāciski). Physikalische Blätter 1 (9): 138 - 140. doi:10.1002/phbl.19440010907. 2001. gadā Valteram Capam piešķirts Latvijas Zinātņu akadēmijas goda doktora grāds inženierzinātnēs (Dr.sc.ing.h.c.). Tajā pašā gadā viņš saņēma Igaunijas Māras Zemes krusta ordeni. 2002. gadā Valters Caps saņēma Vācijas Federatīvās Republikas Goda ordeni. 1994.gadā Igaunijas pasts laida apgrozībā īpašu pastmarku par godu Valteram Capam. 1996. gadā Valtera Capa vārdā nosaukta viena no Veclāras ielām, kurā atrodas firmas Minox GmbH galvenā mītne. 2004. gada septembrī Latvijas Zinātņu akadēmija un Latvijas Patentu valde apstiprināja nolikumu iedibinātajai Valtera Capa balvai par izcilu izgudrojumu. Līdz šim balva pasniegta piecas reizes. 2007. gadā klajā laista režisora Kurta Vidmera dokumentālā filma ar nosaukumu "Minox leģenda", kurā atveidota leģendārā fotoaparāta tapšanas vēsture un nozīme fotorūpniecībā. Tajā redzams pats Valters Caps, kā arī viņa dēls un meita. Pēteris Korsaks. «Minox izgudrotājs Valters Caps». Sakaru Pasaule. Skatīts: 2014. gada 20. februārī. «Valters Caps». Latvijas izgudrojumi un izgudrotāji. Latvijas Zinātņu akadēmija. Arhivēts no oriģināla, laiks: 2016. gada 4. martā. Skatīts: 2014. gada 21. februārī. «Noslēpumaināki par spiegiem». Rīgas Tehniskā universitāte. Arhivēts no oriģināla, laiks: 2013. gada 12. novembrī. Skatīts: 2014. gada 21. februārī. «VEF Minox fotoaparāts». Latvijas izgudrojumi un izgudrotāji. Latvijas Zinātņu akadēmija. Arhivēts no oriģināla, laiks: 2016. gada 4. martā. Skatīts: 2014. gada 21. februārī. «Serial Numbers». Minox. Arhivēts no oriģināla, laiks: 2014. gada 2. martā. Skatīts: 2014. gada 20. februārī. Pēteris Skorovs. «Minox patents». Historical patents. Arhivēts no oriģināla, laiks: 2014. gada 11. janvārī. Skatīts: 2014. gada 21. februārī. «Teenetemärkide kavalerid: Walter Zapp». Eesti Vabariigi teenetemärgid. Vabariigi President. Skatīts: 2014. gada 27. februārī. «EUROPA. Eesti patendid/ 072-06-1994». Postmargid. Eesti Post. Skatīts: 2014. gada 27. februārī. «Nolikums par Latvijas Zinātņu akadēmijas un Latvijas Republikas Patentu valdes Valtera Capa balvu labākajam izgudrotājam». Latvijas Zinātņu akadēmija. Arhivēts no oriģināla, laiks: 2016. gada 4. martā. Skatīts: 2014. gada 21. februārī. «Dokumentālā filma "MINOX leģenda" par Valteru Capu». LatFoto. Skatīts: 2014. gada 21. februārī. Minox Valsts elektrotehniskā fabrika (VEF) Valtera Capa balva Dokumentālā filma "Minox leģenda" Minox Riga - Fan Website Arhivēts 2016. gada 28. martā, Wayback Machine vietnē. (angliski)