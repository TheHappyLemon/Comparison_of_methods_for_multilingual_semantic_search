"Ceļojums uz Zemes centru" (angļu: Journey to the center of the Earth) ir 2008. gada ASV zinātniskās fantastikas piedzīvojumu filma, kuras režisors ir Ēriks Brevigs. Šī ir 3D adaptācija franču rakstnieka Žila Verna romānam ar tādu pašu nosaukumu. Atšķirībā no romāna darbība notiek mūsdienās. Filma saņēma pozitīvas kritiķu atsauksmes un nopelnīja 244 miljonus ASV dolāru pie 60 miljonu dolāru budžeta. 2012. gadā iznāca filmas turpinājums "Ceļojums uz Noslēpumu salu" (Journey 2: The Mysterious Island). Dīvainais profesors vulkanologs Trevors Andersons (Brendans Freizers), kuru kolēģi izsmej par viņa ekscentriskajām teorijām, ceļo pa Islandi kopā ar savu brāļadēlu Šonu. Andersona brālis Makss, Šona tēvs, šai apvidū ir pazudis. Taču viņš atstājis par sevi atmiņu — grāmatu "Ceļojums uz Zemes centru" ar milzīgu skaitu dažādu piezīmju. Šajās piezīmēs viņi atrod kāda slavena profesora vārdu, taču atlidojuši uz Islandi, atklāj, ka profesors jau sen ir miris. Profesora meita Hanna ir dzīva, viņa skeptiski vērtē tēva sasniegumus, taču laipni piekrīt par 5000 Islandes kronām stundā pavadīt Trevoru un Šonu ekskursijā uz izdzisušu vulkānu. Pērkona negaisa dēļ aizgrūst ieeja alā, kurā viņi patvērušies, un varoņiem jāmeklē cits ceļš augšup. Alā viņi atrod ceļu uz pamestām šahtām un pēc tam uz dimantu atradnēm. Nonākuši uz nestabila pamata — maskavīta, zemei iegrūstot, viņi ieveļas pazemē. Zemes dzīlēs ceļotājiem paveras pārsteidzoša pazemes pasaule ("pasaule pasaules iekšienē"), ko apdzīvo bīstamas un dīvainas radības. Kādā kokā atrodot pazudušā Maksa mitekli un dienasgrāmatu, viņi uzzina, ka dažu stundu laikā temperatūra paaugstināsies līdz 93° C, un viņi var iet bojā. Ceļotāji nolemj meklēt ceļu augšup. Pirmās grūtības ir pazemes pasaules temperatūras režīms. Filmas varoņiem vai nu jāpeld pāri plašai jūrai, kura mudž no plēsīgām zivīm un pleziozauriem, vai jāpaliek tur, kur valda 50° C karstums. Viņi uzbūvē plostu un dodas pāri jūrai, lai nonāktu pie “geizeru akas”, kas, ja var ticēt Maksa piezīmēm, izvedīs viņus virszemē. Ceļā draugus gaida daudz bīstamu piedzīvojumu, bet galu galā geizers tos izmet zemes virspusē caur Vezuvu Itālijā. No pazemes valstības Šons paņem līdzi sauju dimantu un mirdzošu putnu, kas viņam palīdzēja ceļojuma laikā. Brauciens ar vagonetēm pamestajās raktuvēs ir atsauce uz filmas "Indiana Džonss un likteņa templis" braucienu ar vagonetēm filmas beigās. «Journey to the Center of the Earth (2008)». Box Office Mojo. Skatīts: 2022. gada 20. decembrī. Oficiālā filmas vietne IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)