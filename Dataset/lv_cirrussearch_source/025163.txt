Šis raksts ir par kabarē. Par filmu skatīt rakstu Mulenrūža (filma). Mulenrūža (franču: Moulin rouge) ir Žozefa Olera (Joseph Oller) un Šarla Zidlera (Charles Zidler) 1889. gadā dibinātais Parīzes kabarē. Tas atrodas Klišī bulvārī 82, Parīzes 18. apgabalā, Monmartra pakājē. Sākotnēji piedāvājot humoristiskos numurus Mulenrūža laika gaitā deva priekšroku sieviešu dejas izrādēm, padarot to stilu unikālu priekš sava laikmeta. Kopš šīs izklaides iestādes pirmsākumiem tās visslavenākais priekšnesums ir franču kankāns. Mulenrūža asociējas arī ar Anrī de Tulūzs-Lotreka vārdu, kurš iemūžināja savā daiļradē to laiku personāžus, tādus kā Džeina Avrīla (Jane Avril) un La Guļū (La Goulue). Vēlāk, dažādu pasākumu kontekstā, uz leģendārās skatuves bija uzstājušās vairākas slavenības: Edīte Piafa, Šarls Aznavūrs, Ella Ficdžeralda, Džindžera Rodžersa, Burvils (Bourvil), Moriss Ševaljē, Šarls Trenē (Charles Trenet), Laiza Minelli un citi, bet skatītāju vidū bija pat Elizabete II. Ginesa rekordu grāmata ir reģistrējusi sešus dažādus pasaules rekordus kabareja sienās, galvenokārt deju un akrobātikas figūras. Šodien Mulenrūža ir kļuvusi par vienu no tūristu visapmeklētākajām vietām Parīzē, tāpat kā Eifeļa tornis vai Triumfa arka. «L'histoire du Moulin Rouge et de ses Revues.». moulinrouge.fr. Skatīts: 2014. gada 9. augustā. «6 records mondiaux pour le Moulin Rouge.». Le Figaro. Skatīts: 2014. gada 9. augustā.