Kristalizācija ir dabisks vai mākslīgs cietu kristālu veidošanās process — šķīdināmās vielas nogulšņu izkrišana no šķīduma, kausējuma sasalšana vai, retāk, kristālu veidošanās tieši no gāzes (desublimācija). Tas ir pretējs process kušanai vai šķīšanai. Kristāliskām vielām kušanas temperatūra parasti sakrīt ar kristalizēšanās temperatūru. Kristalizācijas process ir eksotermisks un kristalizācijas siltums ir vienāds ar kušanas siltumu, tikai tam ir pretēja zīme. Ar jēdzienu 'kristalizācija' apzīmē arī kristālu veidošanos no pārsātināta šķīduma. Kristalizācija jeb pārkristalizēšana ir arī vielu attīrīšanas metode, kurā kristalizējamās vielas masa pāriet no šķīduma uz tīru cietu kristālisko fāzi. Ķīmijas tehnoloģijā kristalizēšanu veic kristalizatoros.