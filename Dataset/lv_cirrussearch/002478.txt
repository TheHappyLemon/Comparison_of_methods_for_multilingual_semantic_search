Kvame Nkruma (angļu: Kwame Nkrumah; dzimis 1909. gada 21. septembrī, miris 1972. gada 27. aprīlī) bija pirmais neatkarīgās Ganas prezidents un vēlāk izveidoja valstī vienpartijas diktatūru. Nkruma ir dzimis Zelta krastā. 1930. gadā absolvēja Ačimotas koledžu. Pēc tam viņš strādāja Romas katoļu skolās. 1934. gadā Nkruma no reliģijas pievērsās Āfrikas nacionālisma politikai. 1935. gadā viņš devās uz ASV, kur Pensilvānijā studēja Linkolnas Universitātē. 1939. gadā šajā un Pensilvānijas Universitātē viņš ieguva maģistra grādu. Pēc politiskās pārliecības Nkruma kļuva par marksistu- sociālistu. 1947. gadā pēc studijām Londonas Ekonomikas skolā Nkruma devās uz dzimteni un kļuva par partijas "Apvienotā Zelta Krasta konvencija" biedru, strādājot pašpārvaldē. 1950. gadā viņš izveidoja nevardarbīgu programmu pret britu varu Zelta Krastā. 1951. gadā Nkruma tika ievēlēts parlamentā, bet 1952. gadā kļuva par premjerministru. 1957. gadā, kad Zelta krasts un Britu Togolenda kļuva par neatkarīgo valsti Ganu, Nkrumas partija kontrolēja likumdošanu. 1960. gadā Nkruma kļuva par pirmo Ganas prezidentu, bet 1964. gadā tika ievēlēts par prezidentu uz mūžu. Viņa valdīšanas laikā, kas ilga līdz militāram apvērsumam 1966. gada 24. februārī, valstī bija autoritārs režīms. Pēc apvērsuma viņš devās trimdā uz Gvineju, bet pēc tam uz Rumānijas galvaspilsētu Bukaresti, kur viņš nodzīvoja līdz mūža beigām.