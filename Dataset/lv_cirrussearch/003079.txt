Asgarda (sennorvēģu: Ásgarðr) senskandināvu mitoloģijā ir dievu valstība, apmešanās vieta; tā ir viena no deviņām pasaulēm, kuru radīja Odins un viņa brāļi. Tajā mitinās āsi. Tā ir nošķirta no cilvēku valstības Midgardas. Asgarda atrodas Idavelas laukā. Asgardā āsi notur nozīmīgas tikšanās. Vīriešu dzimuma dievi pulcējas Gladsheimā, savukārt dievietes — Vingolfā. Dievi ik dienas arī satiekas pie Urda zem Igdrasila. Asgardā ir tikai viena ieeja — tilts Bivrests —, un to sargā Heimdals. Asgardā atrodas dažādu dievu un būtņu īpašās mītnes, piemēram: Valjaskjalva (Odina mītne), Breidablika (Baldra mītne), Alfheima (Freira mītne), Himinbjorga (Heimdala mītne), Trūdheima (Tora mītne), Folkvanga (Freijas mītne), Valhalla (einheriju mītne) utt. Asgardu cēlis ledus milzis Hrimturs, kam par to apsolīta saule, mēness un Freija. Viņam palīdzējis zirgs Svadilfars. Lai milzis darbu nepabeigtu laikā un nesaņemtu samaksu, Loki pārvērties par ķēvi un atrāvis Svadilfaru no darba. Saniknots par krāpšanu, milzis gribējis dieviem atriebties, taču Tors viņu nogalinājis. Vikikrātuvē par šo tēmu ir pieejami multivides faili. Skatīt: Asgarda. Katoļu enciklopēdijas raksts (angliski)