Valdis Valters (dzimis 1957. gada 4. augustā Rīgā) ir bijušais latviešu basketbolists, pēc sportista karjeras beigām — basketbola treneris un funkcionārs, kā arī radio un televīzijas sporta raidījumu vadītājs. 1982. gada pasaules un divkārtējs Eiropas čempions PSRS izlases sastāvā, 1981. gada Eiropas čempionāta vērtīgākais spēlētājs. 2017. gadā uzņemts FIBA Slavas zālē. Darbojies arī politikā, bijis Rīgas domes deputāts no partijas "Latvijas Ceļš". Valda Valtera abi dēli Kristaps un Sandis arī ir bijuši profesionāli basketbolisti. Spēlētāja karjeras laikā spēlējis saspēles vadītāja pozīcijā. Lielāko karjeras daļu pārstāvējis Rīgas VEF klubu. Karjeras laikā sešas reizes kļuvis par Latvijas PSR čempionu un trīs reizes — Latvijas čempionu. Laikā no 1979. līdz 1988. gadam pārstāvējis PSRS izlasi. Tās sastāvā izcīnīja zeltu 1982. gada un sudrabu 1986. gada Pasaules čempionātā. Tāpat ar panākumiem tika startēts Eiropas čempionātā: 1981. un 1985. gadā tika izcīnīta zelta medaļa, 1987. gadā — sudraba medaļa, 1983. gadā — bronzas medaļa. 1981. gada čempionātā V. Valters tika atzīts par turnīra vērtīgāko spēlētāju un tika iekļauts turnīra simboliskajā izlasē. 39 spēles aizvadījis arī Latvijas PSR izlasē, kuras sastāvā 1983. gadā izcīnījis trešo vietu PSRS Tautu spartakiādē (vēl 1979. gadā tikusi izcīnīta 6. vieta). Pārstāvējis arī Latvijas izlasi (9 spēles), piedalījies 1992. gada vasaras olimpisko spēļu kvalifikācijas turnīrā. Saņēmis PSRS Nopelniem bagātā sporta meistara nosaukumu. V. Valteram pieder vairāki Latvijas Basketbola līgas (LBL) rekordi, tostarp 1994. gada 9. janvārī "SWH/Dumle" sastāvā spēlē viesos pret Talsu komandu viņš iemeta 19 trīspunktu metienus. Šajā spēlē V. Valters guva 81 punktu (kas gan nav LBL rekords, jo Aigars Zeidaks spējis iemest 100 punktus spēlē), kā arī sasniedza tripple-double, savācot 10 atlēkušās bumbas un iedodot 12 rezultatīvas piespēles. 2017. gada 30. septembrī svinīgā ceremonijā Šveices pilsētā Ženēvā uzņemts FIBA slavas zālē. 1988. gadā sācis strādāt par jauno basketbolistu treneri paša izveidotajā Valtera basketbola skolā. 1990. gados bijis spēlējošais treneris vairākās LBL komandās. 1996. gadā kļuva par "ASK/Brocēni" galveno treneri, viņa vadībā klubs trīs reizes uzvarēja LBL čempionātā. Klubu vadīja līdz 2000. gadam, pēc tam kļuva par Rīgas "Skonto" galveno treneri (klubu vadīja līdz 2003. gadam). 2007. gadā bija viens no atjaunotā Rīgas VEF dibinātājiem un no 2007. līdz 2010. gadam šī kluba galvenais treneris. Pēc tam kļuva par kluba viceprezidentu, tomēr 2011. gada februārī šo amatu atstāja. Laikā no 1997. līdz 1998. gadam bijis arī Latvijas basketbola izlases galvenais treneris (izlasi vadījis 7 spēlēs). Valdis Valters ir divreiz precējies. No pirmās laulības ar Zentu Valteri viņam ir divi dēli Kristaps un Sandis, kas abi ir bijuši profesionāli basketbolisti. No otrās laulības ar Agnesi Timofejevu — meita Anna. Zigfrīds Trenko. Valters no VEF. Ceļš uz olimpiskajām spēlēm. Rīga : Avots, 1982. Valdis Valters. Dumpinieks ar ideāliem, 2013. Akmenī iekaltie LBL rekordi Arhivēts 2016. gada 5. martā, Wayback Machine vietnē. Sporta Avīze Māris Noviks. «Valdis Valters uzņemts FIBA Slavas zālē». sportacentrs.com, 2017. gada 30. septembris. Skatīts: 2017. gada 1. oktobrī. Valters turpmāk — VEF viceprezidents; klubs vēlas Kambalu «Valdis Valters atstāj 'VEF Rīga' viceprezidenta amatu». Delfi.lv. Arhivēts no oriģināla, laiks: 2011. gada 17. februārī. Skatīts: 2012. gada 1. decembrī. «Valdis Valters kļuvis par tēti meitiņai». www.delfi.lv (latviešu). Skatīts: 2023-10-04. Eurobasket spēlētāja(-s) profils (angliski) Eurobasket trenera(-es) profils (angliski) FIBA ARCHIVE profils (angliski) Latvijas basketbola Goda zāles profils Twitter profils FIBA Slavas zāles profils