Mariner 3 bija ASV viena no divām (otra bija Mariner 4) identiskām starpplanētu zondēm, kas paredzēta Marsa sasniegšanai NASA Mariner programmā. Palaista 1964. gada novembrī. Zaudēta, jo nebija atdalījies raķetes plūsmvirzis. Abu kosmisko aparātu uzdevums bija pārlidot Marsu, no tuva attāluma to pētot un nosūtot planētas attēlus uz Zemi. Pa ceļam tiktu pētīta starpplanētu vide. Zondi izgatavoja Reaktīvās kustības laboratorija (JPL). Mariner 3 sastāvēja no astoņstūrainas pamatnes (127 centimetri pa diagonāli un 45 centimetru augsta). Pie pamatnes bija piestiprinātas četras saules baterijas (izvērstā stāvoklī zondes diametrs bija nepilni septiņi metri). Zondes augstums bija nepilni trīs metri. Tās starta masa bija 260,8 kg. Mariner 3 tika palaista 1964. gada 5. novembrī 19:22:05 UTC ar nesējraķeti Atlas LV-3 Agena-D no Kanaveralas zemesraga Gaisa spēku stacijas laukuma LC-13. Pēc starta no zondes neatdalījās raķetes plūsmvirzis. Tika ievadīta heliocentriskā orbītā, bet palielinātās masas dēļ Mariner 3 netika ievadīta pareizajā trajektorijā. Tā kā nebija atvērušies saules bateriju paneļi, zonde drīz iztērēja akumulatoru baterijas. Trīs nedēļas pēc Mariner 3 starta, 1964. gada 28. novembrī veiksmīgi tika palaista otrā zonde Mariner 4, kura 1965. gada vidū sasniedza Marsu un uz Zemi pārraidīja planētas virsmas attēlus. Mariner 3 NASA Solar System Exploration Roadmap