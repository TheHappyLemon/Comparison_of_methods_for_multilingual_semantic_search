Suntribe ir igauņu meiteņu popgrupa, kas pārstāvēja Igauniju 2005. gada Eirovīzijas dziesmu konkursā. Grupas sākotnējā sastāvā bija Mari Lēna Kaselāna, Rebeka Kontusa, Laura Peldvere un Jānika Vilipo, taču vēlāk grupai pievienojās Dāna Otsa. Grupa uzvarēja 2005. gada Eurolaulā, kas ir Igaunijas atlase Eirovīzijas dziesmu konkursam. Sīvāko konkurenci grupai izrādīja tās dalībniece — Laura Peldvere konkursam bija iesniegusi savu solodziesmu "Moonwalk", kas ierindojās 2. vietā. Taču grupas izpildītā dziesma "Let's Get Loud" saņēma vairāk balsu nekā "Moonwalk" un kļuva par Igaunijas pārstāvi 2005. gada konkursā. Dziesmu "Let's Get Loud" sacerēja Igaunijā pazīstamais Svens Lehmuss, kurš arī sacerēja pirmās dziesmas Igaunijas slavenākajai grupai Vanilla Ninja, kas arī piedalījās 2005. gada Eirovīzijā, tikai viņas pārstāvēja Šveici ar dziesmu "Cool Vibes". Taču Suntribe izpildītā dziesma nekvalificējās Eirovīzijas finālam. Grupa izjuka īsi pēc dalības Eirovīzijā.