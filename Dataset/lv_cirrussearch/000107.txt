Pāvels Popovičs (ukraiņu: Павло Романович Попович, krievu: Павел Романович Попович, dzimis 1930. gada 5. oktobrī, miris 2009. gada 29. septembrī) bija PSRS kosmonauts, pirmais ukrainis, kas lidojis kosmosā 1962. gada 12. augustā. Dzimis Kijivas apgabala Uzinas rajona Uzinas ciemā (tagad Bilacerkvas rajonā). No 1947. gada dzīvoja Magņitogorskā. 1951. gadā pabeidza Magņitogorskas darba rezervju industriālo tehnikumu un aeroklubu. 1951. gadā Popovičs iestājās Staļingradas kara aviācijas skolā (Novosibirskā). No 1952. līdz 1953. gadam mācījās 52. kara aviācijas lidotāju skolā Tālajos Austrumos. 1954. gadā Groznijā pabeidza Kara gaisa spēku Augstāko aviācijas instruktoru virsnieku skolu. Pēc tam dienēja par lidotāju Karēļu-somu PSR, vēlāk bija adjutants, vecākais lidotājs. Kopš 1958. gada dienēja Maskavas kara apgabalā. 1960. gadā ieskaitīts pirmajā kosmonautu sagatavošanas grupā. 1960. gada 11. oktobrī ieskaitīts kosmonautu grupā, kas gatavojās pirmajam kosmiskajam lidojumam. 1961. gadā no maija līdz augustam grupas sastāvā gatavojās lidojumam ar kosmosa kuģi Vostok-2. 1961. gadā no 30. septembra līdz 2. novembrim gatavojās lidojumam ar kosmosa kuģi Vostok-3 trīs diennakšu misijai; šī programma tika atcelta. No 1961. gada novembra līdz 1962. gada maijam gatavojās divu kosmosa kuģu grupveida lidojumam kā Vostok-4 pilots. Vostok-4 starts ar Pāvelu Popoviču notika 1962. gada 12. augustā. Dienu iepriekš pacēlās kuģis Vostok-3, kurā atradās Andrijans Nikolajevs. Abi kosmiskie aparāti lidoja nelielā attālumā (līdz 6,5 km) viens no otra. Popoviča lidojums ilga 2 dienas 22 stundas 57 minūtes. Pēc sava pirmā kosmiskā lidojuma P. Popovičs turpināja darbību kosmonautu grupā. Gatavojās Mēness programmas lidojumiem; pēc tās atcelšanas gatavojās lidojumiem ar kosmosa kuģiem Sojuz uz militāro orbitālo staciju Almaz. 1968. gadā pabeidza N. Žukovska vārdā nosaukto Kara aviācijas inženieru akadēmiju. No 1974. gada 3. līdz 19. jūlijam Pāvels Popovičs kā kosmosa kuģa Sojuz-14 komandieris kopā ar Juriju Artjuhinu veica lidojumu uz orbitālo staciju Saljut-3. Lidojuma ilgums — 15 dienas 17 stundas 30 minūtes. No 1978. līdz 1989. gadam Popovičs bija Kosmonautu sagatavošanas centra priekšnieka vietnieks zinātnisko izmēģinājumu un pētniecības darbā. 1982. gadā atskaitīts no aktīvo kosmonautu grupas. Kopš 1989. gada viņš bija zinātniski pētnieciskā centra AIUS-agroresurs (tagad Krievijas zemes un ekosistēmu monitoringa institūts) direktors. No 1964. līdz 1988. gadam Pāvels Popovičs bijis Ukrainas PSR Augstākās Padomes deputāts. Viņš ir bijis PSRS, vēlāk — Krievijas rakstnieku savienības biedrs. Kopš 1992. gada bija NVS Ufoloģijas asociācijas prezidents. 1992. gadā ievēlēts par Energoinformatīvo zinātņu akadēmijas prezidentu. No 1992. gada bija Krievijas Boksa federācijas priekšsēdētājs. Bijis Krievijas Kosmonautikas muzeju asociācijas prezidents. Miris 2009. gada 29. septembrī Gurzufā, Krimā no insulta. Apbedīts Maskavā. Popovičs biogrāfija astronaut.ru (krieviski) Popovičs Padomju Savienības Varoņu mājaslapā (krieviski)