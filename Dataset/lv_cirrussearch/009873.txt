Jānis Timma (dzimis 1992. gada 2. jūlijā Krāslavā) ir latviešu basketbolists, spēlē uzbrūkošā aizsarga un vieglā uzbrucēja pozīcijās. 2024. gadā pārstāv Turcijas klubu Stambulas "Darüşşafaka". 2013. gada NBA draftā J. Timmu Memfisas "Grizzlies" izraudzījās otrajā kārtā ar 60. kārtas numuru. 2015. gada vasarā tiesības uz spēlētāju ieguva cits klubs — Orlando "Magic". Viņa tēvs Raitis Timma savā laikā trenējās un spēlēja basketbolu Gulbenē, bet šobrīd ir jaunatnes basketbola treneris Krāslavā. Basketbolā trenējas arī J. Timmas jaunākais brālis Rinalds. 1997. gadā J. Timma tēva vadībā uzsāka treniņus Krāslavas Sporta skolas basketbola nodaļā. Būdams vēl bērnudārza audzēknis, 1998. gadā debitēja LJBL sacensībās. 2008. gadā pēc 9. klases beigšanas pārcēlās no Krāslavas uz Rīgu, kur turpināja treniņus BS "Rīga". 2009.—2010. gada sezonā viņš kļuva par LBL 2. divīzijas uzvarētāju BAA Rīga sastāvā, šo panākumu atkārtoja arī 2010.—2011. gada sezonā, 2011. gadā tika atzīts par finālsērijas labāko spēlētāju. Tāpat kopā ar Rīgas 49. vidusskolu izcīnīja uzvaru VEF skolu superlīgas 2011. gada sezonā. 2010.—2011. gada sezonā tika izcīnīta uzvara arī Swedbank Latvijas jaunatnes basketbola līgā, iepriekš uzvara šajā līgā tika gūta arī 2009. gadā. 2011. gada vasarā J. Timma devās atrādīties Grieķijas A1 līgas klubam "Ikaros", taču septembrī pievienojās BK Liepājas Lauvas, noslēdzot līgumu uz vienu sezonu. 2012. gada vasarā pievienojās LBL klubam BK Ventspils. Kluba sastāvā 2013. gadā izcīnīja uzvaru BBL līgā, pats spēlētājs tika atzīts par Final Four turnīra vērtīgāko spēlētāju. 2013. gadā BK Ventspils sastāvā J. Timma izcīnīja LBL čempionāta sudraba medaļu, bet 2014. gadā kopā ar komandu kļuva par Latvijas čempionu un tika atzīts par finālsērijas vērtīgāko spēlētāju. Pēc šīs sezonas J. Timma kļuva par Latvijas vadošā kluba Rīgas VEF spēlētāju un tā sastāvā 2015. gadā atkal uzvarēja LBL čempionātā, finālsērijā pārspējot savu iepriekšējo klubu BK Ventspils. Šajā sezonā J. Timma tika atzīts arī par VTB līgas labāko jauno spēlētāju. Vasarā viņš pārgāja uz Krievijas klubu Sanktpēterburgas "Zenit", kurā nospēlēja vairākas veiksmīgas sezonas, kļūstot arī par komandas kapteini. 2017. gada vasarā pievienojās Spānijas ACB līgas klubam Vitorijas "Saski Baskonia". 2018. gada jūnijā ar "Saski Baskonia" izcīnīja sudraba medaļas ACB līgā. 2018. gada vasarā J. Timma pārcēlās uz Grieķijas klubu Pirejas "Olympiacos", kurā spēlēs kopā ar Latvijas izlases saspēles vadītāju Jāni Strēlnieku. 2019. gada 13. martā grieķu klubs izīrēja J. Timmu Krievijas klubam Maskavas apgabala "Himki". 2021. gadā, pēc atgriešanās no ASV, kur bija spēlējis NBA Vasaras līgā, J. Timma bija bez kluba, līdz uz īsu posmu rudenī pievienojas Krievijas klubam Kazaņas UNIKS, aizvadot vairākas spēles Eirolīgā. 2022. gada janvārī tika paziņots, ka J. Timmas aģents vairs nebūs Mārtiņš Lauva, bet dažas nedēļas vēlāk parādījās informācija, ka spēlētājs vienojies par sadarbību ar aģentu Artūru Kalnīti un devies uz ASV, lai spēlētu NBA G Līgas komandā. 2022. gadā 1. februārī oficiāli sāk pārstāvēt Orlando "Magic" fārmklubu Lakeland Magic, kurā nospēlēja līdz pat sezonas beigām aprīlī. 2022. gada septembrī pārtrauca sadarbību ar A. Kalnīti un par viņa aģentu kļuva Čārlzs Misuraka. 2023. gada rudenī pievienojās vienam no spēcīgākajiem Turcijas klubiem Stambulas "Darüşşafaka". J. Timma bija pieteicies 2013. gada NBA draftam un tā otrajā kārtā ar 60. kārtas numuru kā pēdējo viņu izvēlējās Memfisas "Grizzlies". Viņš kļuva par trešo latvieti, kas ticis izraudzīts NBA draftā. 2015. gada vasarā Memfisas "Grizzlies" aizmainīja tiesības uz J. Timmu uz citu klubu — Orlando "Magic", pret veterānu Lūku Ridnūru. 2021. gada NBA Vasaras līgā Lasvegasā J. Timma piedzīvoja debiju kā "Magic" spēlētājs, gūstot 11 punktus uzvarētā spēlē pret Goldensteitas "Warriors". 2022. gada 1. februāri J. Timma oficiāli tika iekļauts Orlando "Magic" G Līgas fārmkluba Lakeland Magic sastāvā un pēc kļuva par ceturto Latvijas basketbolistu, kas spēlējis šajā līgā. 2022. gada beigās pievienojās Puertoriko klubam Grises de Humacao, kļūstot par pirmo latviešu basketbolistu šīs valsts čempionātā. Pēc četrām spēlēm 2023. gada pavasarī tika paziņots, ka spēlētājs klubu pametīs. 2008. gada Eiropas U-16 čempionātā kopā ar Latvijas izlasi izcīnīja desmito vietu. 2010. gada Eiropas U-18 čempionātā viņš kopā ar Latvijas izlasi izcīnīja trešo vietu. J. Timma Latvijas U-19 izlases sastāvā izcīnīja 10. vietu 2011. gada Pasaules U-19 čempionātā, kas norisinājās Latvijā. Pieaugušo Latvijas izlasē debitējis 2013. gadā. Grizzlies select Jamaal Franklin and Janis Timma in 2013 NBA Draft Timma (6-8, 226). «Janis Timma Position: Small Forward Ht: 6-8 Wt: 226.». Arhivēts no oriģināla, laiks: 2019. gada 19. janvārī. Skatīts: 2019. gada 17. janvārī. «No Krāslavas puikas līdz NBA. Saruna ar Latvijas basketbola izlases uzbrucēju Jāni Timmu». Diena.lv. Skatīts: 2013. gada 7. septembrī. Pasaules labākie juniori Liepājā, Valmierā un Rīgā, sportacentrs.com Jānis Timma[novecojusi saite] «Jānis Timma pievienojas BK "Ventspils"». Bkventspils.lv. Arhivēts no oriģināla, laiks: 2012. gada 4. augustā. Skatīts: 2012. gada 1. augustā. «'Ventspils' basketbolisti triumfē BBL turnīrā». Delfi.lv. Skatīts: 2013. gada 2. jūlijā. «"Khimki" oficiāli apstiprina Timmas pievienošanos». Sportacentrs.com (latviešu). 2019-03-13. Skatīts: 2019-03-13. @BSAagency Twitter «Bez Timmas uz vietu NBA draftā pretendē 30 neamerikāņu spēlētāji». Delfi.lv. Skatīts: 2013. gada 3. maijā. «Jaunais basketbolists Timma pieteicies NBA draftam». Diena.lv. Skatīts: 2013. gada 2. jūlijā. «Timma kļūst par trešo NBA draftā izvēlēto Latvijas basketbolistu». Diena.lv. Skatīts: 2013. gada 2. jūlijā. «Timma jau pēc četrām spēlēm pametīs Puertoriko klubu». Sportacentrs.com (latviešu). 2023-03-31. Skatīts: 2023-03-31. «Bronze For Latvia After Great Second Half Against Serbia». FIBA Europe. Skatīts: 2011. gada 15. jūnijā. (angliski) Jānis Innuss. «Juniori grauj serbus un izcīna Eiropas bronzu». sportacentrs.com, 2010. gada 1. augustā. Skatīts: 2011. gada 15. jūnijā. «Latvijas U-19 izlase paliek desmitā PČ». delfi.lv. 2011. gada 9. jūlijā. Arhivēts no oriģināla, laiks: 2011. gada 11. jūlijā. Skatīts: 2011. gada 9. jūlijā. Jānis Pārums. «Latvijas juniori desmitie pasaulē». sportacentrs.com, 2011. gada 9. jūlijā. Skatīts: 2011. gada 9. jūlijā. Vikikrātuvē par šo tēmu ir pieejami multivides faili. Skatīt: Jānis Timma. Basketball Reference NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Russiabasket profils (krieviski) Eirolīgas profils (angliski) RealGM Basketball profils (angliski) LBS profils FIBA Europe profils[novecojusi saite] (angliski) FIBA profils (angliski) Jānis Timma: "Augšā jātiek pakāpeniski"