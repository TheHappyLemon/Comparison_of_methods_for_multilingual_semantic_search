Einheriji (sennorvēģu: einherjar) senskandināvu mitoloģijā ir kritušie varoņi, kas mitinās Valhallā, Odina armija. Einherijus kaujaslaukā izvēlas un Valhallā nogādā valkīras (citi kritušie karotāji nonāk Freijas pilī Sesrumnirā). Einheriju skaits ir ārkārtīgi liels, jo Edās teikts, ka Valhallai ir 540 durvju un pa katrām Ragnarokā izies 800 einheriji (tātad einheriju varētu būt 432 tūkstoši). Katru rītu einherijus modina gailis Gullinkambi, un viņi dodas uz Idavelas lauku cīnīties viens pret otru. Vakarā viņi tiek atdzīvināti un dodas dzīrot. Andhrimnirs viņiem gatavo ēdienu no mežacūkas Sēhrimnira gaļas (Sēhrimnirs katru dienu atdzīvojas). Viņi dzer kazas Heidrūnas (kas barojas ar Igdrasila lapām) medalu. Einheriji atbilst arī Jaunākajā Edā minētajiem hjadingiem, kas viens otru nogalina, bet ko vakarā atdzīvina valkīra Hilda.