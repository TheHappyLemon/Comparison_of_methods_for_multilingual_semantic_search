Rikards Ruvio Vivess (katalāņu: Ricard Rubio Vives; dzimis 1990. gada 21. oktobrī Barselonā), plašāk pazīstams kā Rikijs Ruvio (Ricky Rubio), ir katalāņu basketbolists, spēlēja saspēles vadītāja pozīcijā, bijis Spānijas basketbola izlases dalībnieks. 12 sezonas pārstāvējis Nacionālās basketbola asociācijas (NBA) komandas, bet pirms tam bijis Eirolīgas un Spānijas ACB līgas čempions. 2024. gadā pārstāv Eirolīgas un ACB līgas klubu FC Barcelona. Profesionāļa karjeru sācis Badalonas "Joventut". 2007.—2009. gadā atzīts par FIBA Eiropas labāko jauno basketbolistu un 2008. gadā uzvarējis Eirokausā. No 2009. līdz 2011. gadam pārstāvēja FC Barcelona. Šajā laikā kļuvis par Eirolīgas čempionu (2010) un Spānijas ACB līgas čempionu (2011). 2009. gada NBA draftā viņu Minesotas "Timberwolves" izraudzījās pirmajā kārtā ar kopējo piekto kārtas numuru (lai gan tika prognozēta viņa izvēlēšana starp pirmajiem trim basketbolistiem), tādējādi R. Ruvio kļuva par pirmo 1990. gados dzimušo basketbolistu, kas ticis draftēts NBA. Nākamās divas sezonas pēc NBA drafta R. Ruvio turpināja spēlēt Eiropā, pārstāvot FC Barcelona Bàsquet ("Timberwolves" NBA ierobežojumu dēļ nevarēja apmaksāt "Joventut" prasīto izpirkuma maksu, kamēr "Barcelona" par transfēru samaksāja 3,5 miljonus eiro un noslēdza līgumu uz 6 gadiem). Pirms 2011.—2012. gada NBA sezonas R. Ruvio beidzot pārcēlās uz Mineapolisu, lai spēlētu klubā, kas viņu izraudzījās draftā ("Timberwolves" samaksāja "Barcelona" kompensāciju 1,4 miljonu dolāru apmērā). 2011. gada 26. decembrī R. Ruvio debitēja NBA, kļūdams par desmito Spānijas basketbolistu, kas spēlējis šai līgā. Pēc veiksmīgā sezonas pirmā mēneša viņš tika nosaukts par mēneša labāko debitantu Rietumu konferencē. 2012. gada NBA Visu zvaigžņu spēles nedēļas nogalē viņš piedalījās BBVA Rising Stars Challenge spēlē. 2012. gada martā R. Ruvio guva smagu traumu (pārrāva ceļgala krustenisko saiti), kā rezultātā priekšlaicīgi beidza savu pirmo NBA sezonu, kā arī izlaida 2012. gada vasaras olimpiskās spēles Londonā. Atsāka spēlēt 2012. gada decembrī. Sešu sezonu laikā, kuras R. Ruvio aizvadīja Minesotas komandā (laukumā dodoties gandrīz tikai starta pieciniekā), tā ne reizi nespēja kvalificēties izslēgšanas spēlēm. 2017. gada vasarā "Timberwolves" aizmainīja spēlētāju uz Jūtas "Jazz" apmaiņā pret pirmās kārtas drafta izvēles tiesībām. 2019. gada vasarā R. Ruvio noslēdza trīs gadu līgumu ar Fīniksas "Suns", kurā tika paredzēts 51 miljonu dolāru liels atalgojums. 2020. gada 16. novembrī viņš tika aizmainīts uz Oklahomasitijas "Thunder" maiņas darījumā pret Krisu Polu (kopā ar R. Ruvio "Thunder" ieguva arī Kelliju Obrē, Taju Džeromu, Džeilenu Leku un nākotnes drafta tiesības, bet uz "Suns" devās arī Abdels Naders), bet divas dienas vēlāk nosūtīts uz savu pirmo NBA komandu Minesotas "Timberwolves" ("Thunder" ieguva pretī Džeimsu Džonsonu un drafta tiesības, bet viena drafta izvēle pavadīja arī R. Ruvio uz "Timberwolves"). 2021. gada augustā R. Ruvio tika aizmainīts uz Klīvlendas "Cavaliers" pret Torīnu Prinsu. 7. novembrī viņš aizvadīja savas NBA karjeras rezultatīvāko spēli, gūstot 37 punktus (iemetot 8 trīspunktu metienus) uzvarētā spēlē (126—109) pret Ņujorkas "Knicks". "Cavaliers" sastāvā R. Ruvio bija divas sezonas. 2024. gada sākumā tika paziņots par R. Ruvio basketbolista karjeras beigām, taču drīz vien viņš pievienojās Eirolīgas un ACB līgas klubam FC Barcelona. Kopā ar Spānijas izlasi ir izcīnījis sudraba medaļu 2008. gada vasaras olimpiskajās spēlēs Pekinā un zelta medaļu 2009. gada un 2011. gada Eiropas čempionātos, kā arī bronzu 2013. gada un 2017. gada Eiropas čempionātā. Olimpisko spēļu finālā Pekinā piedalījās 17 gadu vecumā, līdz ar to R. Ruvio ir jaunākais basketbolists pasaulē, kas ir saņēmis olimpisko spēļu medaļu basketbolā. 2019. gadā kopā ar Spānijas izlasi R. Ruvio uzvarēja Pasaules kausā un tika atzīts par turnīra vērtīgāko spēlētāju. «Minnesota Timberwolves' Ricky Rubio out for season with torn ACL». ESPN.com. Skatīts: 2012. gada 12. martā. «Kopš vasaras nespēlējušais Ruvio paziņo par NBA karjeras beigām». Sportacentrs.com (latviešu). 2024-01-04. Skatīts: 2024-01-04. Edgars Bērziņš. «Rubio atzīmējas vēstures lappusēs». Sportacentrs.com, 2008-08-25. Skatīts: 2012. gada 12. martā. Vikikrātuvē par šo tēmu ir pieejami multivides faili. Skatīt: Rikijs Ruvio. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)