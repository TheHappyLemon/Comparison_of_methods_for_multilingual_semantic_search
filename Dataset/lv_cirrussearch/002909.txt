Aristofans (grieķu: Αριστοφάνης, dzimis ap 448./446. gadu p.m.ē., miris ap 386. gadu p.m.ē.) bija sengrieķu dramaturgs, komēdiju autors. Uzrakstījis apmēram 40 lugu, no kurām saglabājušās 11. Viņa lugas ir vienīgie saglabājušies piemēri no grieķu "senās komēdijas" (par pilsētu dzīvi). Daudzas no lugām ir politiska satīra par pazīstamiem Atēnu pilsoņiem un viņu izturēšanos Peloponēsas karā. Iespējams, pret viņu vairākreiz ierosinātas tiesas prāvas par neslavas celšanu. Aristofana komēdijas ir balstītas uz asprātību, vārdu spēlēm, dziesmām, literāru satīru, politiskiem un sociāliem komentāriem, fantastiku un veiklu fabulu. Lugu tēmas ir dažādas — "Līsistratē" (411. gads p.m.ē.), "Aharniešos", "Mierā" karš un miers, "Mākoņos" (423. gads p.m.ē.) izglītība, "Vardēs" (405. gads p.m.ē.) literāra sacensība, tomēr lugu struktūra ir diezgan nemainīga. Prologā lasītājs tiek iepazīstināts ar kādu nepraktisku ideju sabiedrības uzlabošanai, šī ideja tiek apspriesta. Pēc kora interlūdijas ideja tiek pārbaudīta vairākās komiskās ainās, kas kulmināciju sasniedz pēdējā ainā, kad tiek atrisinātas nesaskaņas starp pretspēkiem. "Mākoņos" Aristofana satīras priekšmets ir grieķu filozofs Sokrats (un sofisti), kura attieksme pret vērtībām Aristofanam šķita pretēja valsts interesēm. "Putni" ir fantāzija, kurā kāds atēnietis pārliecina putnus uzbūvēt pilsētu mākoņos un tad uzstāda dieviem savus noteikumus. "Līsistrate" (uzrakstīta neilgi pēc Sirakūzu kaujas) ir vēl viena satīra pret karu, tajā sievietes cīnās par mieru, praktizējot celibātu; šī luga ir viņa slavenākais darbs. "Vardēs" Aristofans uzbrūk atēniešu dramaturgam Eiripīdam. Viņam ir arī citas lugas, kurās ir satīra, piemēram, par kopīpašumu vai īpašuma pārdalīšanu Atēnās. Šajās lugās ir daudz mūzikas un deju. "Vardes" kļuva par pirmo lugu vēsturē, kas tika uzvesta divreiz. "Aharnieši" (425. gads p.m.ē.) "Jātnieki" (424. gads p.m.ē.) "Mākoņi" (423. gads p.m.ē.) "Lapsenes" (422. gads p.m.ē.) "Miers" (421. gads p.m.ē.) "Putni" (414. gads p.m.ē.) "Līsistrate" (411. gads p.m.ē.) "Vardes" (405. gads p.m.ē.) "Sievietes tautas sapulcē" (392. gads p.m.ē.) "Bagātība" (388. gads p.m.ē.) "Sievietes tesmoforiju svētkos" (411. gads p.m.ē.) Vikikrātuvē par šo tēmu ir pieejami multivides faili. Skatīt: Aristofans. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Enciklopēdijas Krugosvet raksts (krieviski) Aristofāna darbi gutenberg.org