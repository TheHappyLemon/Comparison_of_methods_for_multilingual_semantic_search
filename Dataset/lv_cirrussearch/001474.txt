Ziemeļamerikas kakomiclijs jeb gredzenastes kaķis (Bassariscus astutus) ir neliela auguma jenotu dzimtas (Procyonidae) plēsējs, kas pieder kakomicliju ģintij (Bassariscus). Ziemeļamerikas kakomiclijs ir sastopams ASV dienvidu un rietumu štatos: Kalifornijas, Kolorādo, Oklahomas, Arizonas, Ņūmeksikas, Nevadas, Teksasas un Jūtas teritorijās, kā arī Meksikas ziemeļos un centrālajā daļā. Meksikā tā izplatības teritorija pārklājas ar Vidusamerikas kakomiclija (Bassariscus sumichrasti) apdzīvoto teritoriju. Tas dzīvo akmeņainās un tuksnešainās biomās, sausos priežu vai ozolu mežos, ierīkojot migu koku dobumos vai zem sakritušu koku kaudzes. Tas ir sastopams no jūras līmeņa līdz 2900 metriem virs jūras līmeņa, bet visbiežāk līdz 1400 metriem virs jūras līmeņa. Ziemeļamerikas kakomiclija kažoka krāsa ir tumši brūna vai pelēkbrūna, tā pavēdere ir balta, bet pūkainās astes gredzenveida krāsojums ir kontrastaini meln-balts. Aste ir ļoti gara, tā ir garāka par ķermeni. Acis lielas un tumši violetas, ap katru aci ir smalks, melnu spalviņu gredzens un tad gaiša matojuma gredzens, kas kakomiclija acis vizuāli padara vēl lielākas. Ausis lielas un smailas. Tā asie nagi ir daļēji ievelkami. Ziemeļamerikas kakomiclijs ir mazāks par mājas kaķi. Tā ķermeņa garums ir 30—42 cm, astes garums 31—44 cm, svars 0,8—1,3 kg. Kāju pēdu locītavas ir ļoti kustīgas, tās var pagriezties vairāk kā par 180°. Pateicoties šai plastikai, kakomiclijs ir ļoti veikls kāpelētājs. Tā garā aste palīdz turēt līdzsvaru un ļauj kakomiclijam bez grūtībām pārvietoties pa ļoti šaurām virsmām, pat apgriezties apkārt pretējā virzienā. Ziemeļamerikas kakomicliji šaurās spraugās spēj uzkāpt uz augšu, atspiežoties ar visām četrām kājām pret vienu sienu, bet ar muguru pret otru sienu vai ar abām kreisās puses kājām pret vienu sienu, bet ar abām labās puses kājām pret otru sienu. Platākās spraugās tas lec zigzag veidā no vienas puses uz otru. Ziemeļamerikas kakomiclijs ir nakts dzīvnieks, tas ir vientuļnieks, ļoti uzmanīgs un to var reti redzēt. Tas ir ļoti vokāls dzīvnieks, un skaņas ir ļoti dažādas, klikšķus un čakstināšanu ieskaitot. Raksturīga skaņa kakomiclijam ir ļoti skaļi, gaudojoši rējieni. Tas ir vidēdājs un barojas ar augļiem, ogām, kukaiņiem, čūskām, ķirzakām, vardēm, maziem grauzējiem, vāverēm, trušiem un putniem. Neatsakās arī no maitas. Ziemeļamerikas kakomiclija dabīgie ienaidnieki ir pūces, lapsas, koijoti, jenoti un mājas kaķi. Riests Ziemeļamerikas kakomiclijiem ir pavasarī no februāra līdz maijam. Grūsnība ilgst 51—54 dienas. Parasti piedzimst 2—4 akli un nevarīgi mazuļi. Pēc mēneša tiem atveras acis, bet pēc 4 mēnešiem tie spēj jau paši medīt. Māte tos zīda ar pienu 10 nedēļas. Reizēm tēviņš piedalās mazuļu audzināšanā, visbiežāk ar tiem spēlējoties. Dzimumbriedumu tie sasniedz 10 mēnešu vecumā. Savvaļā Ziemeļamerikas kakomicliji dzīvo apmēram 7 gadus. «Bassariscus astutus (Ringtail)». Arhivēts no oriģināla, laiks: 2011. gada 5. augustā. Skatīts: 2010. gada 4. martā. http://www.science.smith.edu/departments/Biology/VHAYSSEN/msi/pdf/i0076-3519-327-01-0001.pdf ADW: Bassariscus astutus: Information «Bassariscus astutus - photos». Arhivēts no oriģināla, laiks: 2010. gada 7. martā. Skatīts: 2010. gada 5. martā. Ringtails Cat- DesertUSA «Bassariscus astutus». Arhivēts no oriģināla, laiks: 2010. gada 13. jūnijā. Skatīts: 2010. gada 5. martā. Ziemeļamerikas kakomiclija foto (azgfd) Ziemeļamerikas kakomiclija foto naktī[novecojusi saite] (texashuntfish) Bassariscus astutus Arhivēts 2010. gada 7. janvārī, Wayback Machine vietnē. Ringtail Spring diet of the ring-tailed cat[novecojusi saite]