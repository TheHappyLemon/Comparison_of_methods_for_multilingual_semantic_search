Šis raksts ir par apdzīvotu vietu. Par upi skatīt rakstu Rikanda. Ērģeme ir ciems Latvijas pašos ziemeļos, Vidzemē, netālu no Igaunijas robežas. Valkas novada Ērģemes pagasta centrs. Attālums līdz Valkai 13 km, līdz Rīgai - 163 km, līdz Igaunijas robežai - tikai nedaudz vairāk kā 6 km. Ērģemē atrodas pamatskola, bērnudārzs, tautas nams, bibliotēka un feldšerpunkts, kā arī Ērģemes viduslaiku pils drupas, iespaidīgas baznīcas drupas un ap 15 m augstais Ērģemes Garais kalns — sens ugauņu pilskalns (igauņu: Härgmäe). Cauri Ērģemei tek Rikanda. Ordeņa mūra pils Ērģemē (Ermes) celta 14. gadsimta pirmajā pusē. 1560. gada 2. augustā pie Lugažu pils notika nozīmīga kauja starp Livonijas Konfederācijas karaspēku un Vidzemē iebrukušo Krievijas caristes karaspēku, kurā uzvaru izcīnīja krievu karavīri. Tā historiogrāfijā kļuvusi pazīstama ar Ērģemes kaujas vārdu. Pils cieta ugunsgrēkā 1670. gadā un pēc tam, iespējams, vairs nav tikusi apdzīvota. Mūsdienās joprojām apskatāmas visai iespaidīgas pils drupas ar apaļu stūra torni divu stāvu augstumā. Tajās notiek ilgstoši konservācijas darbi, kas nav pietiekoši efektīvi lai pasargātu pilsdrupas no bojāejas. 1919. gada aprīļa beigās kaujā pie Ērģemes Igaunijas armija un Ziemeļlatvijas brigāde apturēja Padomju Latvijas armijas uzbrukumu Valkai un 1. maijā ieņēma Rūjienu. 1932. gadā Ērģemei piešķirts biezi apdzīvotas vietas (ciema) statuss. Pēc Latvijas Republikas atjaunošanas Ērģeme bija pagasta administratīvais centrs Valkas rajonā. 2009. gadā administratīvi teritoriālās reformas rezultātā pagasts iekļauts Valkas novadā. Esošajās robežās, pēc CSP un OSP datiem. Ērģemes pagasts Ērģemes kauja «Vietvārdu datubāze: Informācija par Ērģemi». Latvijas Ģeotelpiskās informācijas aģentūra. LĢIA vietvārdu datubāze Ērģemes pilskalns un pils (drupas) Arhivēts 2017. gada 25. martā, Wayback Machine vietnē. Pilis.lv OSP Ergeme.lv