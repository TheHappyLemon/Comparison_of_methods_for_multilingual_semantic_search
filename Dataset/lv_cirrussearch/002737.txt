Lietuvas rokmūzikas skatuve izveidojās 1960. gadu vidū. Pirmās Lietuvas rokgrupas bija Kertukai, Aitvarai un Nuogi ant slenksčio Kauņā un Ķēstutis Antanelis, Vienuoliai un Gėlių Vaikai Viļņā. Bez šīm mūzikas grupām bija arī citas mazāk pazīstamas grupas. Lielākā daļa sākotnējo rokgrupu spēlēja tikai The Beatles un Rolling Stones dziesmu kaverversijas, dažkārt pārdzejojot to tekstus lietuviešu valodā. Situācija mainijās 1968. gadā, kad vietējie mākslinieki sāka vairāk pievērsties savu oriģinālo dziesmu rakstīšanai. Tomēr dēļ toreizējajiem totalitārā režīma apstakļiem nevienas dziesmas ieraksts no 1960. gadiem nav saglabājies līdz mūsdienām. Ap 1970. gadu Lietuvā radās jauns mūzikas žanrs. Tādi mūziķi kā Vītauts Ķernaģis un Vītauts Babravičius radīja intīmas akustiskās balādes ar pašsacerētiem dziesmu vārdiem. Šo mūziku apzīmēja kā dziedāmo dzeju. 1970. gados tapa vairāki mūzikli, kuri saturēja rokenrola elementus. Viens no tādiem bija Endrū Loida Vēbera rokoperas Jēzus Kristus Superzvaigzne inscenējums Viļņas mākslas institūtā. Neskatoties uz to, ka uzstāšanās tika aizliegta un KGB uzsāka šī inscenējuma veidotāju un iesaistīto mākslinieku vajāšanu, tas bija pirmais šīs rokoperas iestudējums ne tikai Padomju Savienībā, bet arī visā Eiropā. 1980. gados rokgrupu un to izpildīto stilu skaits strauji palielinājās. Par 1980. gadu ievērojamākajām rokgrupām var uzskatīt grupas Hiperbolė, Foje, Antis, BIX, Katedra. 1986. gadā Lietuvā parādījās arī pankroka skatuve. Lielākā daļa pankroka grupu, piemēram, Už Tėvynę, SKAT un Erkė Maiše spēlēja līdzīgā stilā Lielbritānijas pankrokam 1970. gadu beigās, bet dažas citas grupas kā 33% kiaulių pakeliui į Vatikaną un Turboreanimacija bija tuvākas smagā pankroka skanējumam. 1990. gados rokmūzika zaudēja savu popularitāti, un gandrīz visa rokmūzikas skatuve, izņemot dažus izņēmumus, nogāja pagrīdē. 2000. gados situācija atkal uzlabojās. Slavu ieguva jaunas, no britpopa ietekmējušās grupas, piemēram, Lemon Joy, Merlin un Biplan. 2000. gadu vidū palielinājās arī rokfestivālu skaits.