Reentry Breakup Recorder jeb REBR (no angļu: "atgriešanās [Zemes atmosfērā] sadalīšanās ierakstītājs") ir ierīce, kas paredzēta ievietošanai kosmiskajā aparātā, lai ierakstītu telemetrijas datus, kad kosmiskais aparāts tiek novadīts no orbītas un sadeg atmosfērā. To izstrādājusi un izgatavojusi ASV kompānija The Aerospace Corporation. REBR pārrauga ASV Aizsardzības departamenta Kosmisko izmēģinājumu programma (Space Test Program). Karstuma vairogu konstruējusi kompānija Boeing. Kad kosmiskais aparāts lielā ātrumā ieiet Zemes atmosfērā, tas sakarst, sāk degt un sadalās, ja nav īpaši aizsargāts. Zinātniekiem un inženieriem interesē, kādi procesi notiek šajā brīdī ar pavadoni, kurā brīdī tas sadalās un kādi fragmenti saglabājas. Šajā posmā nav iespējami radiosakari, un vairumā gadījumu pavadoņu krišana notiek virs okeāniem, kur grūti atrast nokritušos fragmentus. 4 kg REBR ir vapgādāts ar karstuma vairogu, kas spēj izturēt augstu temperatūru. Tas var reģistrēt kosmiskā aparāta temperatūru, paātrinājumu, rotācijas ātrumu un citus datus no sensoriem (bezvadu un ar vadiem savienotu), kas izveitoti pētāmajā pavadonī. Pēc kosmiskā aparāta sadalīšanās REBR turpina krišanu zemskaņas ātrumā, un aptuveni piecas minūtes var pārraidīt ierakstītos datus uz Iridium pavadoņu sakaru tīklu. Tā kā nolaižamais aprāts nav apgādāts ar izpletni, tad to nav paredzēts atgūt, kaut gan pēc GPS ierīces datiem var zināt tā krišanas vietu. Pirmie divi REBR uz Starptautisko kosmosa staciju tika nogādāti 2011. gada janvārī Japānas transportkuģī Kounotori 2. Pirmais tika atstāts HTV-2, kas atvienojās no stacijas 28. martā un nogāja no orbītas 30. martā. Otrais REBR tika pārvietots uz Eiropas transportkuģi Johannes Kepler ATV, kas novadīts no orbītas 2011. gada jūnijā. Japānā izgatavotu REBR ar nosaukumu i-Ball palaida 2012. gadā ar Kounotori 3. Tas, atšķirībā no iepriekšējiem, apgādāts ar izpletni, lai varētu nolaisties okeānā. Šādi tiek paildzināts laiks, kurā var pārraidīt datus caur Iridium pavadoņsistēmu. i-Ball nav paredzēts atgūt, tas nogrimst. 2016. gadā REBR izmantots kravas kuģī Cygnus OA-6. Device to Record HTV Re-entry, Breakup Doug Messier, 2011-03-29 (angliski) «Unique Aerospace Invention Ready For Debut» (angliski). Space Travel.com. 2011-03-29. Skatīts: 2011-03-29. 'Satellite Phone' to Record Fiery Death of Japanese Robot Spaceship Arhivēts 2011. gada 30. aprīlī, Wayback Machine vietnē. Leonard David, space.com, 2011-03-28 (angliski) Cygnus Cargo Craft closes out successful Mission with heavily-studied Re-Entry spaceflight101.com, 2016-06-22 REBR NASA vietnē (angliski)