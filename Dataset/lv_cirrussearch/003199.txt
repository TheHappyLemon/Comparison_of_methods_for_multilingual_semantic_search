Aleksandrs Golubovs (dzimis 1959. gada 15. jūnijā Kārsavā, miris 2010. gada 19. maijā Minskā, Baltkrievijā) bija Latvijas krievu izcelsmes ārsts un politiķis. Bijis četru Saeimu deputāts. 1982. gadā A. Golubovs pabeidza Rīgas Medicīnas institūtu ausu, kakla un deguna ārsta specialitātē. Strādājis par ārstu Ludzas, pēc tam Kārsavas slimnīcā. Politikā iesaistījās 1994. gadā, kad tika ievēlēts Ludzas rajona padomē. Darbojies Latvijas Sociālistiskajā partijā, bijis ievēlēts četrās Saeimās no LSP un dažādām politiskajām apvienībām, kurās partija piedalījusies. 1995. gadā ievēlēts 6. Saeimā no LSP, bet pēc tam 7. Saeimā no Tautas Saskaņas partijas, 8. Saeimā no PCTVL saraksta, bet 9. Saeimā no Saskaņas Centra saraksta. 8. Saeimā bija LSP frakcijas priekšsēdētājs. Ir bijis LSP Politpadomes sekretārs, Saeimas deputātu grupas sadarbībai ar Baltkrievijas parlamentu priekšsēdētājs. Miris darba vizītes laikā Baltkrievijā 2010. gada 19. maijā. Kandidāta dati 9. Saeimas vēlēšanām Arhivēts 2009. gada 11. jūnijā, Wayback Machine vietnē.