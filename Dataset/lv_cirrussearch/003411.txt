Igaunijas Tautas savienība (igauņu: Eestimaa Rahvaliit, RL) bija sociāli konservatīva politiska partija Igaunijā. No 2003. līdz 2007. gadam tā bija valdības koalīcijas partija. 2012. gada 24. martā Tautas savienība kopā ar Igaunijas Nacionālo kustību izveidoja Igaunijas Konservatīvo Tautas partiju. Partija programma bija sociāli konservatīva, un partijas sociālā bāze bija Igaunijas lauku iedzīvotāji. Partija bija mēreni eiroskeptiska. Partija dibināta 1994. gadā kā Igaunijas Laucinieku partija (Eesti Maarahva Erakond, EME). Pašreizējo nosaukumu ieguva 1999. gadā. 2000. gadā partija apvienojās ar Igaunijas Lauku savienību (Eesti Maaliit, EML) un Igaunijas Pensionāru un ģimeņu partiju (Eesti Pensionäride ja Perede Erakond, EPPE). Partijas līderis līdz 2000. gadam bija bijušais Igaunijas PSR Augstākās padomes priekšsēdētājs un vēlākais (2001—2006) Igaunijas prezidents Arnolds Rītels (Arnold Rüütel).