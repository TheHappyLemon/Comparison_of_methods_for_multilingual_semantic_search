Karloss Rejs "Čaks" Noriss (angļu: Carlos Ray "Chuck" Norris; dzimis 1940. gada 10. martā) ir amerikāņu cīņas mākslas meistars, aktieris un masu mediju personība. Pēc dienesta ASV Gaisa spēkos viņš uzsāka cīņas mākslas karjeru un nodibināja savu skolu Chun Kuk Do. Čaks Noriss ir apguvis cīņas mākslu pie Brūsa Lī. 1970. un 1980. gados Noriss piedalījās vairākās tādās asa sižeta kinofilmās kā "Drakona ceļš" (Way of the Dragon) kopā ar Brūsu Lī un bija kinokompāniju apvienības The Cannon Group lielākā zvaigzne. Pēc tam viņš no 1993. līdz 2001. gadam spēlēja galveno lomu televīzijas seriālā "Volkers, Teksasas reindžers", kā rezultātā viņš ieguva "skarbā vīra" tēlu, kas 2005. gadā kļuva par Interneta fenomenu Čaka Norisa fakti, aprakstot dažādas neticamas Norisa spēka izpausmes. Noriss ir pārliecināts kristietis un politiski konservatīvs. Viņš ir sarakstījis vairākas grāmatas par kristietību un ziedojis līdzekļus vairākiem republikāņu kandidātiem un kustībām. 2007. un 2008. gadā viņš aktīvi atbalstīja bijušā Ārkanzasas gubernatora Maika Hakabija izvirzīšanu par republikāņu prezidenta kandidātu 2008. gada vēlēšanās. Noriss raksta savu sleju konservatīvā tīmekļa vietnē WorldNetDaily. «My Choice for President». WorldNetDaily. Arhivēts no oriģināla, laiks: 2010-02-07. Skatīts: 2010-01-01. Vikikrātuvē par šo tēmu ir pieejami multivides faili. Skatīt: Čaks Noriss. Oficiālā tīmekļa vietne