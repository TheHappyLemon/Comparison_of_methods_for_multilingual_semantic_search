2009.—2010. gada Nacionālās basketbola asociācijas sezona bija 64. NBA sezona. Regulārā sezona ilga no 2009. gada 27. oktobra līdz 2010. gada 14. aprīlim. Šajā sezonā piedalījās 30 komandas (29 no ASV un 1 no Kanādas). Regulārajā sezonā tika izspēlētas 1230 spēles (katra komanda aizvadīja 82 spēles). Par NBA čempioniem kļuva Losandželosas "Lakers" spēlētāji, kas septiņu spēļu finālsērijā pieveica Bostonas "Celtics" ar 4—3. Par regulārās sezonas vērtīgāko spēlētāju tika atzīts Lebrons Džeimss no "Cavaliers", finālsērijas vērtīgāko — "Lakers" kapteinis Kobe Braiants. Kevins Durants (Oklahomasitijas "Thunder") bija sezonas rezultatīvākais spēlētājs. 2009. gada NBA drafts notika 2009. gada 25. jūnijā, tajā Losandželosas "Clippers" ar pirmo numuru izvēlējās Bleiku Grifinu, taču šajā sezonā drafta pirmais numurs traumas dēļ nespēlēja. Dalasas "Mavericks" organizēja 59. NBA Visu zvaigžņu spēli Cowboys Stadium amerikāņu futbola stadionā Ārlingtonā, Teksasas štatā, 2010. gada 14. februārī. Tajā Austrumu komanda uzvarēja Rietumus ar 141—139. Klīvlendas "Cavaliers" gūtā 61 uzvara bija vājākais regulāro sezonu uzvarējušās komandas rādītājs kopš 2003.—2004. gada sezonas, savukārt Ņūdžersijas "Nets" kļuva par piekto komandu NBA vēsturē, kas vienā sezonā zaudēja vismaz 70 spēlēs. 2009. gada 25. jūnijā Ņujorkā notika 2009. gada NBA drafts. Ar pirmo kārtas numuru Losandželosas "Clippers" izvēlējās Bleiku Grifinu. 7. jūlijā NBA paziņoja, ka 2009.—2010. gada sezonas algu griesti būs 57,70 miljoni ASV dolāru. 1. septembrī beidzās 5 gadu līgums starp NBA un līgas tiesnešiem. Abas puses nespēja vienoties par līguma noteikumiem, tāpēc tiesneši 18. septembrī uzsāka lokautu. 11. septembrī NBA leģendas Maikls Džordans, Džons Stoktons, Deivids Robinsons un Jūtas "Jazz" treneris Džerijs Slouns tika uzņemti Basketbola slavas zālē. 24. septembrī Krievijas tālaika bagātākais cilvēks Mihails Prohorovs kļuva par galveno Ņūdžersijas "Nets" īpašnieku. 1. oktobrī sākās pirmssezonas pārbaudes spēlēs, kuras tiesāja WNBA un D-Līgas tiesneši. Šī bija pirmā reize kopš 1995.—1996. gada NBA sezonas, kad spēles netiesāja NBA tiesneši. 8. oktobrī septīto reizi NBA vēsturē tika aizvadīta spēle Āzijas pilsētā: pirmssezonas spēle starp Indiānas "Pacers" un Denveras "Nuggets" notika Taibei, šī bija pirmā NBA spēle Taivānā. 23. oktobrī tika parakstīts 2 gadu līgums starp līgas vadību un tiesnešiem, līdz ar to beidzās tiesnešu boikots. 27. oktobrī tika uzsākta 64. NBA sezona. Pirmajā spēļu dienā uz laukuma izgāja 83 ārvalstu spēlētāji, tas bija līgas rekords. Pirmoreiz NBA spēlēja Izraēlas, Zviedrijas un Tanzānijas basketbolisti, tāpat pirmajā spēļu dienā piedalījās 63 bijušie D-Līgas spēlētāji, kas arī ir rekords. 25. novembrī par savu aiziešanu no NBA līgas paziņoja desmitkārtējs Visu zvaigžņu spēles dalībnieks Elens Aiversons, taču 2. decembrī viņš atsauca paziņojumu par NBA karjeras beigšanu un piekrita 2 gadu līgumam ar Filadelfijas "76ers". 6. janvārī Vašingtonas "Wizards" aizsargs Gilberts Arenass tika atstādināts no spēlēšanas uz izmeklēšanas laiku par šaujamieroča ienešanu "Wizards" ģērbtuvēs. Dž. Arenass vēlāk tika sodīts par šaujamieroča uzglabāšanu bez licences. 19 dienas vēlāk līgas vadība viņu un Džavarisu Kritentonu diskvalicēja līdz sezonas beigām. 9. janvārī Detroitas "Pistons" aizsargs Bens Gordons guva 10 miljono punktu NBA regulāro sezonu vēsturē. 2010. gada Visu zvaigžņu spēle tika aizvadīta Cowboys Stadium, Teksasā, 2010. gada 14. februārī ar Austrumu komandas uzvaru līdzīgā spēlē ar 149—139. Par spēles vērtīgāko spēlētāju tika atzīts Maiami "Heat" spēlētājs Dveins Veids. Spēli klātienē noskatījās rekordliels skatītāju skaits (108 713), kas ir arī visu laiku lielākais skatītāju skaits jebkāda līmeņa basketbola spēlē. Rookie Challenge spēlē līgas debitantu uzvarēja līgā otro sezonu spēlējošos ar 140—128. Par spēles vērtīgāko atzina Tairīku Evansu. Šī bija pirmā reize kopš 2002. gada, kad debitanti uzvar otrgadniekus. Visu zvaigžņu spēles nedēļas nogalē notikušajos konkursos Neits Robinsons ("Knicks") trešo reizi karjerā uzvarēja slum-dunk konkursā, Pols Pīrss ("Celtics") trīspunktnieku konkursa finālā uzvarēja Stefenu Kariju ("Warriors"). 25. februārī 2009. gada NBA draftā ar otro numuru izraudzītais Hašīms Tabets parakstīja līgumu ar D-Līgas komandu Dakotas "Wizards", tā kļūstot ar visaugstāko numuru draftēto spēlētāju, kurš spēlējis D-Līgā. Divas dienas vēlāk visu laiku slavenākais basketbolists Maikls Džordans kļuva par Šarlotas "Bobcats" galveno īpašnieku. 9. martā Maiks Danlīvijs tika atlaists no "Clippers" galvenā trenera amata. 13. martā Vašingtonas "Wizards" kļuva par pirmo komandu pēdējo 10 gadu laikā, kas aizvada trīs spēles trijās dienās. Spēļu kalendārs tika mainīts februārī notikušā sniegputeņa dēļ. 5. aprīlī tika paziņoti 2010. gadā basketbola slavas zālē uzņemamie. Tika paziņots, ka oficiāli 13. augustā tiks uzņemti četri bijušie NBA spēlētāji — Deniss Džonsons, Gass Džonsons, Karls Malons, Skotijs Pipens —, kā arī Losandželosas "Lakers" īpašnieks Džerijs Bass un 1992. gada Barselonas vasaras olimpisko spēļu basketbola turnīrā zeltu izcīnījusī ASV basketbola izlase ("Dream Team"). 12. aprīlī Ņūdžersijas "Nets" aizvadīja pēdējo spēli Izod Center arēnā, tajā tika piedzīvots zaudējums Šarlotas "Bobcats" ar 95—105. Izod Center arēnā klubs spēlēja kopš 1981. gada un nākamās divas sezonas komanda spēlē Prudential Center arēnā, 2012. gadā ir ieplānota komandas spēlēšana Barclays Center Bruklinā, Ņujorkā. 14. aprīlī pēdējo spēli Amway Arena aizvadīja Orlando "Magic", tajā tika gūta uzvara pār Filadelfijas "76ers" ar 125—111. "Magic" Amway Arena spēlēja kopš kluba pirmās sezonas NBA 1989. gadā, nākamajā sezonā klubs spēlē Amway Center arēnā.