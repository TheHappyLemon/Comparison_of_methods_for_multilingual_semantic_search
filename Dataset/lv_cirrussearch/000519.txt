Žīdrūns Ilgausks (lietuviešu: Žydrūnas Ilgauskas; dzimis 1975. gada 5. jūnijā Kauņā, Lietuvā) ir bijušais lietuviešu basketbolists, spēlējis centra pozīcijā, bijis Lietuvas basketbola izlases dalībnieks. Pēc sportista karjeras beigām kļuvis par basketbola funkcionāru. Pēc pāris lieliskām sezonām Lietuvas basketbola klubā "Atletas" Ž. Ilgausku Klīvlendas "Cavaliers" izvēlējās 1996. gada NBA drafta pirmajā kārtā ar kopējo 20. numuru. Savās pirmajā NBA sezonā talantīgais un 220 cm garais lietuviešu centrs savu potenciālu nespēja pierādīt, jo kājas traumas dēļ nepiedalījās nevienā spēlē. Toties otrā sezona bija daudz veiksmīgāka: viņš tika iekļauts līgas debitantu simboliskajā pieciniekā, piedalījās 82 spēlēs, no tām 81 ejot laukumā starta sastāvā. Lai arī daudzās no nākamajām sezonām Ž. Ilgausks cīnījās ar kājas traumām, tomēr viņš NBA aizvadītajā laikā ir bijis viens no ievērojamākajiem garajiem spēlētājiem un guvis lielākos panākumus no NBA startējušajiem lietuviešiem. Ž. Ilgausks ir divas reizes piedalījies Visu Zvaigžņu spēlē (2003. un 2005. gadā), bet "Cavaliers" ar Ž. Ilgausku kā pamatsastāva centru un Lebronu Džeimsu sastāvā sasniedza NBA finālsēriju 2007. gadā un konferences finālsēriju 2009. gadā. Ž. Ilgauskam pieder vairāki "Cavaliers" rekordi, tai skaitā viņš ir aizvadījis lielāko spēļu skaitu kluba vēsturē, 2009. gada decembrī labojot kluba tābrīža ģenerālmenedžerim Denijam Ferijam piederošo rekordu. 2010. gadā Ž. Ilgausks plaša trīs klubu darījuma ietvaros tika aizmainīts uz Vašingtonas "Wizards", tomēr darījums bija formāls, līgums tika pārtraukts un jau drīz spēlētājs atgriezās "Cavaliers". Vasarā pirms 2010.—2011. gada NBA sezonas 35 gadus vecais centra spēlētājs sekoja savam bijušajam komandas biedram L. Džeimsam un pārcēlās uz Maiami "Heat". 2011. gada septembrī basketbolists paziņoja par karjeras beigšanu. Pēc sportista karjeras beigām kļuvis par basketbola funkcionāru: 2012. gada janvārī apstiprināts par "Cavaliers" ģenerālmenedžera asistentu. 2014. gada 8. martā Ž. Ilgauska krekls ar 11. numuru tika iemūžināts "Cavaliers" spēļu arēnā, līdz ar to viņš kļuva par tikai trešo Eiropas spēlētāju (pēc Dražena Petroviča un Vlades Divaca), kas izpelnījies šādu pagodinājumu. Izcilā centra spēlētāja palīdzību Lietuvas basketbola izlasei tā arī nav pilnvērtīgi izdevies izmantot, jo spēlētājs vienmēr izlases startu vietā ir izvēlējies pasaudzēt savu veselību un atpūsties, vai arī ir bijis traumēts. Piedalījies tikai trīs oficiālās spēlēs. Ž. Ilgausks gribēja spēlēt Lietuvas basketbola izlases sastāvā 2008. gada Vasaras Olimpiskajās spēles, taču "Cavaliers" viņam to neatļāva, baidoties no iespējamiem jauniem savainojumiem. Kopā ar dzīvesbiedri Dženiferu (precējušies 2004. gadā) ir adoptējis divus brāļus bāreņus no dzimtās Kauņas. 2014. gadā Ž. Ilgausks ieguva ASV pilsonību un līdz ar to zaudēja Lietuvas pilsonību (nav paredzēta dubultpilsonība). «Žīdrūna Ilgauska oficiālā statistika NBA mājaslapā». NBA.com. Arhivēts no oriģināla, laiks: 2010. gada 5. janvārī. Skatīts: 2010. gada 30. aprīlī. (angliski) «Ilgauskas finally has his record day as Cavs rout Suns». CantonRep.com. Arhivēts no oriģināla, laiks: 2011. gada 9. jūnijā. Skatīts: 2010. gada 30. aprīlī. (angliski) Tom Reed. "Former Cleveland Cavalier Ilgauskas to retire." The Plain Dealer. September 30, 2011. Retrieved on September 30, 2011. «Cavaliers nedod Židrūnam Ilgauskam iespēju spēlēt Olimpiskajās spēlēs». Clevelandleader.com. Skatīts: 2010. gada 30. aprīlī. (angliski) Vikikrātuvē par šo tēmu ir pieejami multivides faili. Skatīt: Žīdrūns Ilgausks. NBA profils (angliski)