Valērijs Agešins (dzimis 1972. gada 23. jūnijā Liepājā) ir Latvijas krievu politiķis, pārstāv partiju "Saskaņa". Bijis sešu Saeimas sasaukumu deputāts, kā arī bijis ievēlēts Liepājas domē. Dzimis 1972. gadā Liepājā. Mācījās Liepājas A. Puškina 2. vidusskolā, studēja Kaļiņingradas Valsts universitātē, ko absolvēja 1994. gadā, iegūstot vēstures skolotāja specialitāti. 1998. gadā Latvijas Universitātē ieguva pedagoģijas maģistra grādu. 2002. gadā ieguva arī jurista izglītību, absolvējot Baltijas Krievu institūtu. No 1994. līdz 2002. gadam strādāja par vēstures skolotāju Liepājas 2. vidusskolā, paralēli no 1995. līdz 1999. gadam bijis pasniedzējs Sociālo tehnoloģiju augstskolā. Kopš 1999. gada pasniedzējs Baltijas Krievu institūta (vēlāk Baltijas Starptautiskās akadēmijas) Liepājas un Ventspils filiālēs. Politikā iesaistījies 2001. gadā, kad no PCTVL saraksta ievēlēts Liepājas pilsētas domē. Jau gadu vēlāk ievēlēts 8. Saeimā, kur bija viens no jaunākajiem deputātiem. 2003. gadā pievienojās Tautas Saskaņas partijas Saeimas frakcijai pēc tam, kad partija izstājās no apvienības PCTVL. Piedalījies divās Eiropas Parlamenta vēlēšanās (2004. un 2009. gadā, bet nav guvis vēlētāju atbalstu), toties no apvienības "Saskaņas Centrs" saraksta ticis ievēlēts 9. Saeimā, 10. Saeimā un 11. Saeimā. Parlamentā darbojies Juridiskajā komisijā un Eiropas lietu komisijā. 2014. gadā ievēlēts 12. Saeimā no partijas "Saskaņa" saraksta. 2017. gadā ievēlēts Liepājas domē, bet jau 2018. gada Saeimas vēlēšanās ievēlēts 13. Saeimā. Kandidēja arī 14. Saeimas vēlēšanās 2022. gadā, taču "Saskaņas" saraksts nepārvarēja 5% barjeru. «Saeimas deputāta krēslā». Arhivēts no oriģināla, laiks: 2018. gada 11. maijā. Skatīts: 2011. gada 5. oktobrī. Vikikrātuvē par šo tēmu ir pieejami multivides faili. Skatīt: Valērijs Agešins. Valērijs Agešins Biogrāfija "Saskaņas Centra" mājaslapā