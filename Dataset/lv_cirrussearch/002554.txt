Konrāds Hermanis Jozefs Adenauers (vācu: Konrad Hermann Joseph Adenauer; dzimis 1876. gada 5. janvārī Ķelnē, miris 1967. gada 19. aprīlī Bādhonefā) bija pirmais VFR bundeskanclers (1949—1963). Adenauers bija Kristīgo demokrātu apvienības līdzdibinātājs un pirmais līderis (līdz 1966. gadam), padarīja šo kristīgi demokrātisko partiju par vienu no ietekmīgākajām partijām Vācijā. Federālās republikas pirmajos gados viņš pārorientējās no denacifikācijas uz ekonomikas atveseļošanos un palīdzēja valstij atgūties no Otrā pasaules kara sekām un kļūt par produktīvu un plaukstošu valsti, kas nodibināja ciešas attiecības ar Franciju, Apvienoto Karalisti un Amerikas Savienotajām Valstīm. Viņa varas gados Rietumvācija panāca demokrātiju, stabilitāti, starptautisku cieņu un ekonomisko labklājību (Wirtschaftswunder, no vācu valodas — ekonomiskais brīnums). Adenauers darbu turpināja par spīti savam vecumam ar intensīvu darba režīmu un politisko instinktu. Viņš nemainīgi īstenoja tirgus ekonomikā bāzētu liberālo demokrātiju un antikomunismu. Adenauera ārpolitika bija cieši orientēta uz Rietumu pasauli ar mērķi atjaunot Vācijas statusu pasaulē. Līdz ar Ekonomikas ministru Ludvigu Erhardu viņš īstenoja Vācijas ekonomisko brīnumu, no 1955. gada īstenoja Vācijas bruņoto spēku — Bundesvēra — atjaunošanu. Adenauers bija Austrumvācijas pretinieks un pievienojās NATO un Rietumu aliansei. No amata atkāpies 87 gadu vecumā, izpelnījās iesauku "Der Alte" ("vecajais"). Britu politiķis un vēsturnieks Rojs Dženkinss nosaucis viņu par "vecāko valstsvīru ievēlētā amatā." Adenauers joprojām ir vecākais valdības vadītājs, kāds bijis kādā no vadošajām pasaules valstīm. Bijis aktīvs katolis un katoliskās Centra Partijas biedrs, bija vadošs politiķis Veimāras Republikā, Ķelnes mērs (1917–1933) un Prūsijas valsts padomes prezidents (1922–1933). Konrāda Adenauera fonds nes pirmā Vācijas kanclera vārdu kopš 1964. gada; bet nodibināts jau 1955. gadā kā Kristīgi demokrātiskās izglītības sabiedrība. K. Adenauera fonds ir Latvijas Universitātes fonda sudraba mecenāts. Ar Konrāda Adenauera fonda (KAF) atbalstu norisinājušās vairākas konferences, semināri un citas aktivitātes Latvijas Universitātē. K. Adenauera fonds sadarbojas un atbalsta arī LU Pedagoģijas un psiholoģijas fakultāti vairāk kā 15 gadu garumā. «Konrad Adenauer (1876–1967)». Richard Hiscocks, The Adenauer era (1975) p. 290 Roy Jenkins. Portraits and Miniatures. A&C Black, 2011. 56. lpp. ISBN 9781448202881. «Konrāda Adenauera fonds». www.fonds.lv. Skatīts: 2020-04-16. Vikikrātuvē par šo tēmu ir pieejami multivides faili. Skatīt: Konrāds Adenauers. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)