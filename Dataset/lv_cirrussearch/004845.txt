Anna Žaklīna Hetaveja (angļu: Anne Jacqueline Hathaway; dzimusi 1982. gada 12. novembrī Bruklinā, Ņujorkā, ASV) ir amerikāņu aktrise. Savu aktrises karjeru uzsāka ar mazām lomām teātra izrādēs. Viņa debitēja ar lomu filmā "Princese pret pašas gribu" (2001). Trīs gadus vēlāk viņa filmējās filmas otrajā daļā "Princese pret pašas gribu 2" (2004) un piedalījās vairāku ģimenes filmu uzņemšanā. Hetaveja ir filmējusies tādās filmās kā "Kuprainais kalns" (2005), "Sātans Pradas brunčos" (2006), "Džeinas stāsts" (2007), "Reičela precas" (2008), "Valentīna diena" (2010), "Alise Brīnumzemē" (2010), "Tumšais bruņinieks atgriežas" (2012), "Nožēlojamie" (2012). Par lomu filmā "Reičela precas" viņa tika nominēta Amerikas Kinoakadēmijas balvai kā labākā aktrise galvenajā lomā, par lomu filmā "Nožēlojamie" Hetaveja saņēma Amerikas Kinoakadēmijas balvu (šoreiz labākās otrā plāna aktrises kategorijā), tāpat viņa saņēma Zelta globusa balvu un BAFTA kino balvu kā labākā otrā plāna aktrise. Žurnāls People viņu atzina par vienu no 2001. gada uzlecošajām zvaigznēm. Kopā ar Džeimsu Franko viņa 2011. gada februārī vadīja 83. Amerikas Kinoakadēmijas balvas pasniegšanas ceremoniju. Hetavejas pirmā kinofilmu loma bija Walt Disney drāmā "Vētras acs", kur viņa filmējās kopā ar Kristoferu Gorhemu. Taču pirms darba pie filmas producēšanas, viņa tika izvēlēta galvenās lomas atveidošanai citā Walt Disney filmā "Princese pret pašas gribu", kuras sižets ir balstīts uz Megas Kabotas 2000. gada romānu ar tādu pašu nosaukumu. Lomu viņa ieguva, pārspējot vairāk nekā 500 citas pretendentes. "Princese pret pašas gribu" tika izdota pirms "Vētras acs", un tā guva labus komerciālos panākumus, nopelnot 165 miljonus ASV dolāru. Vairāki kritiķi cildināja Hetavejas tēlojumu. Arī "Vētras acs" tika laista klajā 2001. gadā, taču kritiķi to negatīvi novērtēja, taču tā bija sekmīga filma, kurā galvenā tēma ir reliģija. 2002. gada februārī Hetaveja piedalījās City Center Encores! producētajā mūziklā Carnival!, kas bija viņas teātra debija, tajā viņa attēloja liliju, par ko kritiķi viņu slavēja. Tāpat 2002. gadā aktrise uzsāka The Princess Diaries grāmatu ierunāšanu, kopš tā laika ir ierunājusi sērijas pirmās trīs grāmatas. Vēl Hetaveja ierunāja Haru tēla balsi "Kaķis atgriežas" angliskajā versijā. Nākamajos trīs gados Hetaveja turpināja filmēties ģimenes filmu žanra filmās. 2002. gadā viņa piedalījās Daglasa Makgreta komēdijdrāmas "Nikolass Niklbijs" uzņemšanā. Lai arī filmu pozitīvi novērtēja kritiķi, tā neguva lielus komerciālos panākumus, gūstot mazāk kā 4 miljonus ASV dolāru lielus kases ieņēmumus. Aktrises nākamā loma bija galvenā loma romantiskajā fantāzijas komēdijā "Apburtā Ella" (2004), kuras sižets daļēji ir balstīts uz Džeilas Kārsones Levīnas 1998. gada tāda paša nosaukuma romānu. Filmā viņa izpildīja divas dziesmas, kā arī trīs dienas filmas skaņu celiņā, tai skaitā duets ar Džesiju Makartniju. 2003. gadā Hetaveja netika pie lomas Džoela Šūmahera filmā "Operas spoks", jo darbs pie filmas pārklājās ar filmas "Princese pret pašas gribu 2" uzņemšanu, kurā viņai līguma dēļ bija jāfilmējas. Darbs pie filmas tika uzsākts 2004. gada sākumā, tā paša gada augustā tā tika laista klajā. Filma galvenokārt saņēma negatīvu kritiķu vērtējumu, taču filmas ieņēmumi (95,1 miljons ASV dolāru) pārsniedza filmas budžetu (40 miljoni ASV dolāru). Hetaveja pēc filmēšanās filmā "Princese pret pašas gribu 2" sāka filmēties dažādās dramatiskākās lomās. Viņa atzina, ka ir jauki domāt, ka viņas publika aug reizē ar viņu. 2005. gadā Hetaveja ieskaņoja Redas Paketas tēlu animācijas komēdijā "Sarkangalvītes jaunie piedzīvojumi", kas ir balstīta uz pasaku par Sarkangalvīti. Tajā pašā gadā viņa filmējās Barbara Kopla drāmā "Neprāta posts", kurā Hetaveja attēloja izlutinātu meiteni, dažās filmas ainās esot kaila. Lai arī filmas sižets bija atšķirīgs no iepriekšējām viņas filmām, Hetaveja noliedza, ka loma šādā filmā ir mēģinājums uzskatīt, ka viņa ir vairāk nobriedusi aktrise. Pēc filmēšanās Havoc Hetaveja kopā ar Hītu Ledžeru un Džeiku Jillenholu filmējās Ana Lī drāmā "Kuprainais kalns" (2005). Kamēr "Neprāta posts" izrādīšana ASV kinoteātros tika atlikta vājo kritiķu atsauksmju dēļ, "Kuprainais kalns" saņēma vairākus vērtējumus par homoseksuālu attiecību 1960. gados attēlojumu, filma saņēma vairākas Amerikas Kinoakadēmijas balvas nominācijas. Aktrise vēlāk atzina, ka filmas saturs viņai ir svarīgāks nekā saņemto balvu skaits. 2006. gadā bija galvenās lomas atveidotāja Deivida Frankela filmā "Sātans Pradas brunčos", kur Hetaveja tēloja modes žurnāla redaktores (attēloja Merila Strīpa) palīdzi. Aktrise atzina, ka darbs pie filmas viņai palīdzējis ar cieņu attiekties pret modes industriju. Intervijā žurnālam Us Weekly viņa stāstīja par svara zaudēšanu filmas uzņemšanas laikā, kas notika arī ar citu filmas aktrisi Emiliju Blantu. Hetaveja bija iekļauta 2007. gada komēdijas "Pēkšņi stāvoklī" aktieru sarakstā, taču pirms filmēšanās viņu nomainīja Ketrīna Heigla. Filmas režisors Džads Apatovs The New York Times Magazine 2007. gada maija izdevumā par Hetavejas nomaiņu uz Heiglu atzina, ka Hetaveja nevēlējās atļaut izmantot videoierakstus no īstām dzemdībām, lai radītu ilūziju, ka viņa dzemdē. Marie Claire 2008. gada augusta izdevumā Hetaveja atzina, ka viņa neticēja, ka tas ir nepieciešam filmas stāstam. 2007. gadā Hetaveja attēloja angļu rakstnieci Džeinu Ostinu drāmā "Džeinas stāsts". Tims Bērtons sākotnēji bija iecerējis piedāvāt Hetavejai Johannas Bārkeras lomu filmā "Svīnijs Tods: Flītstrītas dēmoniskais bārddzinis", taču vēlāk pie šīs lomas tika tobrīd mazpazīstamā Džeina Visenere. 2008. gada janvārī viņa pievienojās Lancôme, lai kļūtu par Magnifique smaržu "seju". Tā paša gada oktobrī Hetaveja vadīja NBC skeču komēdijraidījumu Saturday Night Live. Par pirmo tā gada lomu kļuva loma 1960. gadu seriāla "Ķeriet Smārtu!" modernajā adaptācijā, kurā viņa filmējās kopā ar Stīvu Karelu un atveidoja aģenti 99. Filma guva labus komerciālos panākumus un tika izteikta doma par filmas turpinājumu. Tāpat viņai bija epizodiska loma tās turpinājumā Get Smart's Bruce and Lloyd: Out of Control. Tāpat 2008. gadā tika izdota filma "Pasažieri" ar Hetaveju galvenajā lomā un drāma "Reičela precas", kur aktrise filmējās kopā ar Debru Vingeri. "Reičela precas" pirmizrāde notika Venēcijas un Toronto filmu festivālos, filma saņēma plašu kritiķu atzinību. Par lomu šajā filmā Hetaveja saņēma daudzas balvas, kā arī tika nominēta Amerikas Kinoakadēmijas balvai un Zelta globusa balvai. 2009. gadā Hetaveja filmējās komēdijā "Līgavu kari", ko pati aktrise raksturoja kā "komerciāli briesmīgu un vidēji brīnišķīgu". Papildus ieskaņošanai vairākām seriāla "Simpsoni" sērijām (par ko saņēma Emmy balvu par labāko ieskaņošanu) un seriāla "Mana trakā ģimene" sēriju ieskaņošanai 2010. gadā, Hetaveja tāpat piedalījās Viljama Šekspīra lugas "Divpadsmitā nakts" iestudējumā Ņujorkas Centrālparkā. Starp aktrises 2010. gada projektiem bija dalība Tima Bērtona režisētajā Lūisa Kerola darbu "Alises piedzīvojumi Brīnumzemē" un "Alise Aizspogulijā" adaptācijā, kurā filmējās kopā ar Helēnu Bonemu Kārteri un Džoniju Depu. Tāpat arī viņa filmējās romantiskajā komēdijā The Fiancé, Garija Māršala režisētajā komēdijā "Valentīna diena" un Džeralda Klārka biogrāfijas adaptācijas filmā Get Happy: The Life of Judy Garland. 2009. gada 9. decembrī tika paziņots, ka Hetaveja atveidos Felisiju Hārdiju Sema Reimi režisētajā "Apbrīnojamais Zirnekļcilvēks". Savukārt 2010. gada janvārī tika paziņots, ka filmas scenārijs tiks pārstrādāts un Hetaveja nepiedalīsies filmas uzņemšanā, jo ir "pārāk dārga". 2010. gada novembrī tika paziņots, ka 83. Kinoakadēmijas balvu pasniegšanas ceremoniju vadīs Hetaveja un Džeimss Franko. 2010. gada decembrī kopā ar Denzelu Vašingtonu viņa vadīja Nobela miera prēmijas koncertu Oslo, Norvēģijā. 2010. gadā Entertainment Weekly viņu atzina par vienu no 2010. gada seksīgākajām zvaigznēm. 2011. gada janvārī tika paziņots, ka Hetaveja attēlos Selīnu Kailu (kaķsievieti) Kristofera Nolana režisētajā "Tumšais bruņinieks atgriežas". 2011. gadā aktrise ieskaņoja Džūelas tēlu animācijas filmā "Rio", kurā piedalījās kopā ar Džesiju Aizenbergu, kā arī filmējās romantiskajā filmā "Viena diena". 2011. gada oktobrī tika paziņots, ka Hetavejai piešķirta Fantainas loma uz mūziklu bāzētajā Toma Hūpera filmā "Nožēlojamie". Par lomu šajā filmā viņa saņēma vairākus apbalvojumus, tai skaitā Amerikas Kinoakadēmijas balvu kā labākā otrā plāna aktrise. 2014. gadā Hetaveja piedalījusies Kristofera Nolana filmā "Starp zvaigznēm". Visvairāk "Oskara" nomināciju "Neticamajam stāstam par Bendžaminu Batonu" «Anne Hathaway». movietome.com. Arhivēts no oriģināla, laiks: 2008. gada 17. decembrī. Skatīts: 2006. gada 9. oktobris. Holivudā notiks 'Oskara' balvas ceremonija, delfi.lv Susan King. «James Franco, Anne Hathaway to host Oscar telecast». Los Angeles Times, 2010. gada 29. novembris. Arhivēts no oriģināla, laiks: 2010. gada 2. decembrī. Skatīts: 2010. gada 29. novembris. Arhivēts 2010. gada 2. decembrī, Wayback Machine vietnē. Losandželosā pasniegs "Oskarus" IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski) Anna Hetaveja izslēdz acis