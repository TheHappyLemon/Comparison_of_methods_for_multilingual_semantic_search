Azoru salas (portugāļu: Arquipélago dos Açores) ir Portugālei piederošs arhipelāgs Atlantijas okeānā, kas veido Azoru Salu autonomo reģionu (Região Autónoma dos Açores). Arhipelāgs atrodas aptuveni 1600 km uz rietumiem no Portugāles kontinentālās daļas. Autonomā reģiona administratīvais centrs ir Pontadelgada Sanmigelas salā. Azoru salas veido 9 lielas vulkāniskas izcelsmes salas: Floreša, Korvu, Grasjosa, Fajala, Piku, Sanžorže, Terseira, Sanmigela un Santamarija, kā arī mazu salu grupa Furmigašas. Reljefs kalnains, augstākā virsotne ir Piku vulkāns (2351 m) Piku salā. Salās valda subtropu jūras klimats, kur lielā mērā ir sastopami mūžzaļie subtropu meži un krūmāji; vidējā temperatūra no 14 °C janvārī līdz 22 °C jūlijā. Nokrišņi 700—800 mm gadā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 82. lpp. Vikikrātuvē par šo tēmu ir pieejami multivides faili. Skatīt: Azoru salas.