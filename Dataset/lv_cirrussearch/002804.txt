Keisi (angļu: Casey Station) ir Austrālijas vissezonas polārstacija Austrumantarktīdā. Izvietota Vilksa Zemes Bada krastā Vinsēnas līča austrumu krastā. Izveidota kā aizstājējstacija no amerikāņiem pārņemtajai Vilksas stacijai. Nosaukta par godu tā laika Austrālijas ģenerālgubernatoram Ričardam Keisijam (Richard Casey). Staciju (ar nosacītu nosaukumu Repstat - Replacement Station) sāka būvēt 1964. gadā pēc Vilksā notikušā ugunsgrēka 2,5 km uz dienvidiem no vecās stacijas Ņūkomba līča pretējā krastā. Staciju nodeva ekspluatācijā un pārdēvēja par Keisi 1969. gada februārī. Stacija tika izbūvēta pēc tiem laikiem oriģinālas metodes - kā vienots uz balstiem virs zemes piepacelts komplekss, kas bija savienots ar kopēju tērauda tuneli. Šādai konstrukcijai vajadzēja pasargāt staciju no sniega akumulēšanās. Pēc laika atklājās būtisks šādas konstrukcijas trūkums - mitrais un sāļais gaiss izraisīja intensīvu koroziju un stacijas konstrukcijas bojāšanos un siltuma zudumus. Tā laika stacijas personālu dēvēja par "tuneļa žurkām" (Tunnel rats). Jauna stacija tika izbūvēta 1980. gadu beigās un nodota ekspluatācijā 1988. gada decembrī. Vecās stacijas tērauda konstrukcijas tika nojauktas un izvestas uz Austrāliju 1989. gada martā. Tagadējā stacija sastāv no 16 atsevišķām ēkām. Keisi stacijā tiek veikta plaša novērojumu un pētniecības programma. Galvenie virzieni ir: ģeofizika, bioloģija, tai skaitā pingvīnu paleovēsture, cilvēku ietekme uz vidi, medicīna, meteoroloģija atmosfēriskie pētījumi. Keisi stacija ir nozīmīgs Austrālijas Antarktiskās programmas transporta mezgls. 65 km uz dienvidaustrumiem no stacijas ierīkots Vilkinsas 4 km garais ledus skrejceļš, kas spēj uzņemt Airbus A319 lidaparātus. Lidlauks atklāts 2007. gadā. 8 km uz austrumiem no Keisi stacijas ierīkots mazāks lidlauks (Casey Station Skiway), kas atvērts 2004. gadā. «Casey - a brief history». Arhivēts no oriģināla, laiks: 2009. gada 25. jūnijā. Skatīts: 2010. gada 7. maijā. From Wilkes to Casey