Aļģirds Brazausks (lietuviešu: Algirdas Brazauskas; 1932. gada 22. septembris — 2010. gada 26. jūnijs) bija pirmais Lietuvas prezidents (1993—1998) pēc Lietuvas valstiskuma atjaunošanas un Lietuvas premjerministrs no 2001. līdz 2006. gadam. 2018. gadā vēsturnieku un sabiedrības aptaujā atzīts par Lietuvas simtgades sesto svarīgāko cilvēku aiz Jona Basanaviča, Antana Smetonas, Vītauta Landsberģa, Valda Adamkus un Jona Žemaiša. Dzimis 1932. gadā Rokišķos ierēdņa ģimenē. 1951. gadā viņš beidza mācības Kaišadores vidusskolā un sāka studijas Kauņas Politehniskajā institūtā, kuras beidza 1956. gadā, iegūstot hidrotehnikas inženiera specialitāti. Bijis Lietuvas PSR Celtniecības materiālu rūpniecības ministrs (1965—1967), Lietuvas PSR Valsts plāna priekšnieka pirmais vietnieks (1967—1977), Lietuvas PSR Komunistiskās partijas sekretārs (1977—1987). No 1988. līdz 1989. gadam — Lietuvas Komunistiskās partijas pirmais sekretārs. Brazauska vadībā Lietuvas Komunistiskā partija iestājās par Lietuvas valsts neatkarību, atdalījās no PSRS Komunistiskās partijas un tika pārveidota par sociāldemokrātisku tipa partiju (mūsdienās Lietuvas sociāldemokrātu partija). Pēc 1992. gada Seima vēlēšanām Brazausks kļuva par parlamenta priekšsēdētāju, bet 1993. gadā ar 60% balsu tika ievēlēts par Lietuvas prezidentu. Vēlāk paziņoja, ka aiziet no aktīvās politikas, tomēr 2001. gadā kļuva par Lietuvas premjerministru. 2006. gadā demisionēja. Miris 2010. gadā. Lietuvā par simtgades cilvēkiem atzīst Basanaviču, Smetonu un Landsberģi. 2018. gada 4. janvāris. Atjaunināts: 2018. gada 24. februārī. Vikikrātuvē par šo tēmu ir pieejami multivides faili. Skatīt: Aļģirds Brazausks. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)