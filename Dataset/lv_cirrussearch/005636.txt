Campeonato Brasileiro da Série A (biežāk zināms kā Brasileirão) ir Brazīlijas futbola čempionāta augstākā divīzija. Tajā piedalās 20 komandas. Šībrīža formātā četras pēdējās komandas no Série A izkrīt uz Série B un to vietu ieņem četras labākās Série B komandas. Valsts līmeņa futbola sacensībām dažādu vēsturisku īpatnību un valsts ģeogrāfiskā izmēra dēļ Brazīlijā salīdzinoši īsa vēsture. Šībrīža Brazīlijas čempionāts tika izveidots 1971. gadā, kad to atbalstīja militārais režīms un plašāk tika izmantota civilā aviācija un gaisa transports. Pirms nacionālās līgas izveides prestižākās futbola sacensības Brazīlijā bija štatu līgas, īpaši Campeonato Paulista un Campeonato Carioca (Sanpaulu un Riodežaneiro štata čempionāti). Vairumam štata čempionātu ir daudz garāka vēsture kā nacionālajām sacensībām un tāpēc pirmajiem valsts mēroga turnīriem bija mazāks prestižs kā tradicionālajiem štata čempionātiem. Brazīlijas Futbola federācija (CBF) oficiāli neatzīst no 1959. līdz 1970. gadam notikušos turnīrus kā nacionālo čempionātu, lai arī tos organizēja Brazīlijas Sporta konfederācija (CBD), kas bija CBF priekšgājēja no 1919. līdz 1979. gadam. Šie turnīri bija Taça Brasil, kurā piedalījās klubi no visiem Brazīlijas reģioniem un Torneio Roberto Gomes Pedrosa, biežāk zināma kā "Robertão", kurā piedalījās klubi no izvēlētiem Brazīlijas reģioniem.