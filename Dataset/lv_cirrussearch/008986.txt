Pauls Breitners (vācu: Paul Breitner; dzimis 1951. gada 5. septembrī Kolbermorā, Bavārijā) ir bijušais Rietumvācijas futbolists. Viņš bija viens no pretrunīgāk vērtētajiem Vācijas izlases spēlētājiem. Izlasē aizvadījis 48 spēles. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Viņa futbolista karjera ilga no 1970. līdz 1983. gadam, galvenokārt spēlējot Bayern München (1970.–74. un 1978.–83.) un Real Madrid (1974.–78.) sastāvā, kā arī vienu sezonu aizvadot Eintracht Braunschweig klubā. Pirmos panākumus viņš guva, spēlējot kā kreisais aizsargs, kurš spēja apturēt gan labo pussargu, gan uzbrucēju savā soda laukumā. Vēlāk viņš pārkvalificējās par pussargu un kļuva par vienu no 1980. gadu sākuma labākajiem savas pozīcijas spēlētājiem. Breitnera garās un veiksmīgās karjeras sākumā viņš pirmos panākumus guva jau 21 gada vecumā, kad 1972. gadā viņš bija daļa no uzvarētājkomandas Eiropas čempionātā. Tam sekoja panākumi divus gadus vēlāk Pasaules kausā. Fināls pret Nīderlandi notika Minhenē un Breitners guva pirmos Vācijas vārtus no 11 metru soda sitiena. Finālā viņš, Francs Bekenbauers un Berti Fogtss veidoja ciešu aizsardzības vienību, kurai izdevās nodrošināt Vācijas komandas uzvaru. Pēc pasaules kausa finālturnīra viņš pārcēlās uz Real Madrid un aizgāja no Rietumvācijas izlases, līdz viņu 1981. gadā atkal uzaicināja treneris Jups Dervalls. Breitners ir viens no tikai četriem futbolistiem, kuri ir guvuši vārtus divās atsevišķās Pasaules kausa finālspēlēs, dalot šo godu ar Pelē, Vava un Zinedinu Zidānu. To viņš sasniedza, 1974. gadā gūstot vārtus pret Nīderlandi un 1982. gadā pret Itāliju. Savas klubu karjeras laikā Breitners septiņas reizes uzvarēja nacionālajā čempionātā ar Bayern Munich (1972., 1973., 1974., 1980., 1981.) un Real Madrid (1975., 1976.), vienreiz Čempionu kausā (1974.), kā arī divreiz Vācijas (1971., 1982.) un vienreiz Spānijas kausā (1975.). Spēlējot Bayern Munich sastāvā, Breitneram izveidojās laba sadarbība ar Kārli Heincu Rummenigi un abi pat izpelnījās iesauku Breitnigge. Daudzi vecākie un konservatīvākie Vācijas futbola fani viņu nosodīja par viņa revolucionāro attieksmi un tendenci pārliecinoši izpaust savu nostāju par vairākiem politiskiem un sociāliem jautājumiem. Pirms 1982. gada Pasaules kausa Spānijā bijušais "kreisās" ideoloģijas pārstāvis Breitners izraisīja asu reakciju Vācijā, kad viņš pieņēma reklāmas līguma piedāvājumu no Vācijas kosmētikas kompānijas par tobrīd ievērojamu summu — 150 000 Vācijas markām. Līgums paredzēja, ka Breitners noskūs savu pilnbārdu, izmantojot kompānijas produktus un reklamējot šo kompāniju. Šobrīd viņš strādā Vācijā par futbola komentētāju, kā arī darbojas Bayern Munich valdē kā padomnieks. «Breitner, Paul» (German). kicker.de. Skatīts: 2011. gada 2. janvāris. Vikikrātuvē par šo tēmu ir pieejami multivides faili. Skatīt: Pauls Breitners. Paula Breitnera autogrāfs (vāciski) Munzüger Sport profils (vāciski) WorldFootball profils (angliski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)