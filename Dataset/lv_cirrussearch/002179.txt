Emanuels (Manu) Dāvids Džinobili (Emanuel David "Manu" Ginóbili; dzimis 1977. gada 28. jūlijā Baijablankā, Argentīnā) ir bijušais Argentīnas basketbolists, spēlēja uzbrūkošā aizsarga pozīcijā. Bija Argentīnas basketbola valstsvienības spēlētājs. Karjeras lielāko daļu pārstāvēja NBA klubu Sanantonio "Spurs", kas ir viņa vienīgais klubs Nacionālajā basketbola asociācijā. E. Džinobili ir viens no tikai diviem basketbolistiem, kam ir olimpiskā zelta medaļa, kā arī NBA un Eirolīgas čempiontituls. Pēc spēlētāja karjeras beigām atgriezies "Spurs" kā funkcionārs. Pirmos karjeras gadus viņš pavadīja Argentīnas un Itālijas basketbola līgās, kur guva vairākus apbalvojumus, tostarp kļūstot par Eirolīgas čempionu ar Boloņas "Virtus" 2001. gadā. E. Džinobili ticis iekļauts 50 izcilāko Eirolīgas spēlētāju un darbinieku vidū. 1999. gada NBA draftā viņu izraudzījās Sanantonio "Spurs" ar kopējo 57. kārtas numuru otrajā kārtā. "Spurs" sastāvā E. Džinobili četras reizes ir izcīnījis NBA čempiontitulu, kļūstot par vienu no vislabāk atpazīstamajiem komandas spēlētājiem. 2018. gada 27. augustā NBA veterāns paziņoja par savas 23 sezonas ilgās profesionālā basketbola karjeras beigām. Kopā ar Argentīnas izlasi ir izcīnījis bronzu medaļu 2008. gada Pekinas olimpiskajās spēlēs un zeltu 2004. gada Atēnu olimpiskajās spēlēs, izcīnījis sudrabu 2002. gada Pasaules čempionātā. 2021. gada septembrī tika paziņots, ka E. Džinobili atgriežas "Spurs" kā viens no komandas vadības, ieņemot Special Advisor to Basketball Operations pozīciju. Vikikrātuvē par šo tēmu ir pieejami multivides faili. Skatīt: Emanuels Džinobili. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)