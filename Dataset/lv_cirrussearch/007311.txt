Trulli (itāl. daudzsk. Trulli, no gr. τρούλος, kupols) ir tradicionālas ēkas, kas veidotas sausā krāvuma veidā ar konisku jumtu, un kurām ir aizvēsturiski prototipi. Izplatīti Itālijas provinces, Apūlijas centrālajos un dienvidu apgabalos. Senākie saglabājušies trulli bija celti 16. gadsimtā Murges plato rajonā, Apūlijā. 1996. gadā Alberobello trulli rajoni tika uzņemti UNESCO pasaules mantojuma objektu sarakstā. Trulli ir veidotas tādā veidā, ka, izvelkot vienu akmeni no krāvuma, sabruktu ēkas liela daļa. Tāda ēkas konstrukcija bija par iemeslu šādu ēku celtniecībai Alberobello apkārtnē sakarā ar vietējo grāfu nevēlēšanos maksāt centrālajai varai nodokļus par kapitāli mūrētajām celtnēm saskaņā ar tā laika likumdošanu. Pēc nodokļu inspektoru aiziešanas šādas celtnes samērā īsā laikā varēja atkal atjaunot. Trulli sienas ir diezgan biezas, un tas nodrošina vēsumu karstā laikā un siltumizolāciju ziemas periodā. Namus cēla divos līmeņos, un uzkāpšanu otrā stāvā nodrošināja pieliekamās trepes. Lielākajā trulli daļā zem katra koniskā jumta atrodas atsevišķa istaba. Māja ar vairākām istabām tika būvēta ar vairākiem jumtu konusiem, kur katrs konuss nosedza atsevišķu istabu. Jumtu konusus sedza ar ar čiankarellu (chiancarelle), nelielām kaļķakmens plāksnēm. Namu ārsienas un iekšpusi balsināja ar kaļķi.