Krūmu vārna jeb Etiopijas krūmu vārna (Zavattariornis stresemanni) ir vārnu dzimtas (Corvidae) putnu suga, kas ir vienīgā suga krūmu vārnu ģintī (Zavattariornis). Ģeogrāfisko variāciju nav. Izplatības areāls krūmu vārnai ir ļoti neliels. Tā dzīvo akāciju krūmu audzēs Etiopijas dienvidos. Krūmu vārna ir nedaudz lielāka nekā zilais sīlis (Cyanocitta cristata). Ķermeņa garums ap 28 cm, svars 130 g. Apspalvojums gaiši zilganpelēks, bet galvas virsa un pavēdere balta. Spārni un aste melna ar metālisku spīdumu. Kājas un knābis melni, bet āda ap tumši brūnajām acīm koši zila. Abi dzimumi izskatās vienādi. Jaunie putni nav tik koši un kontrastaini. Krūmu vārna parasti barojas nelielos baros, kas sastāv no 4—10 indivīdiem. Krūmu vārnas pamatbarība ir kukaiņi, to kāpuri un kūniņas, kurus tā izrok no lielo zālēdāju mēslu kaudzēm. Krūmu vārna ķer arī lidojošos kukaiņus, kā arī pārbauda lielo dzīvnieku muguras, meklējot ādas parazītus uz tiem. Ligzdot krūmu vārna sāk martā. Tā vij ligzdu akācijas krūmā, ieslēptu aiz akācijas dzeloņiem. Tai ir lodes forma, ar ieeju no augšas. Dējumā parasti ir 5—6 olas. Tās ir krēmīgi baltas ar nelieliem violetiem raibumiņiem. Iespējams, ka ligzdojošam pārim jaunos putnēnus palīdz izbarot iepriekšējā gada bērni. World Bird List: Crows, mudnesters & birds-of-paradise, 2020 «Ethiopian Bush-crow Zavattariornis stresemanni». Arhivēts no oriģināla, laiks: 2009. gada 3. janvārī. Skatīts: 2010. gada 20. oktobrī. Alive: Ethiopian Bushcrow (Zavattariornis stresemanni) Habitat degradation threatens the survival of the Ethiopian bush crow Zavattariornis stresemanni Krūmu vārnas foto Arhivēts 2008. gada 8. jūlijā, Wayback Machine vietnē. (mangoverde.com) Krūmu vārnas foto (arkive.org) Krūmu vārnas foto (flickr.com) Krūmu vārnas foto (pbase.com)