Jormunganda (senskandināvu: Irmunganðr) jeb Midgardsorma (Miðgarðsormr - 'Midgardas čūska'), saukta arī par Midgardas čūsku vai Pasaules čūsku, senskandināvu mitoloģijā ir jūras briesmone, dieva Loki un milzes Angrbodas meita. Jormunganda dzīvo pasaules okeānā (kur saskaņā ar Jaunāko Edu viņu iemetis Odins), un viņas ķermenis aptver Midgardu (Jormunganda spēj iekosties pati sev astē). Jormungandas galvenais ienaidnieks ir Tors. Ar šo motīvu saistīti trīs mīti. Pirmajā Tors Ūtgardloki pilī cenšas pacelt kaķi, kas patiesībā ir Jormunganda. Toram izdodas pacelt vienu tā ķepu (tas ir neticama spēka pierādījums). Otrajā mītā Tors, devies zvejot kopā ar Hīmiru, mēģina Jormungandu izcelt no okeāna. No Jormungandas pil inde un asinis, un Tors ar viņu cīnās, taču, kad viņš jau to grasās nogalināt ar savu veseri, Hīmirs nobīstas un pārcērt auklu, aiz kuras Tors to noķēris. Trešoreiz Tors un Jormunganda cīnās Ragnarokā, kad Jormunganda atstāj okeānu un saindē debesis. Tors Jormungandu nogalina, pasper deviņus soļus un pats mirst no viņas indes.