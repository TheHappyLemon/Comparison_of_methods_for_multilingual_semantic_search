Valdis Muižnieks (dzimis 1935. gada 22. februārī Rīgā, miris 2013. gada 29. novembrī) bija latviešu basketbolists, spēlēja uzbrūkošā aizsarga pozīcijā, Latvijas PSR un PSRS basketbola izlašu dalībnieks. Trīskārtējs olimpisko spēļu vicečempions (1956, 1960, 1964), Trīskārtējs Eiropas čempions (1957, 1959, 1961), trīskārtējs Eiropas čempionvienību kausa izcīņas uzvarētājs (1958, 1959, 1960), četrkārtējs PSRS čempions (1955, 1956, 1957, 1958). 1959. gadā saņēmis PSRS Nopelniem bagātā sporta meistara goda nosaukumu. 1998. gadā saņēmis Triju Zvaigžņu ordeni. Izglītību ieguvis Latvijas Universitātes Juridiskajā fakultātē (absolvējis 1970. gadā). Viņa brāļa bērni ir bijusī basketboliste Anete Muižniece-Brice un bijušais basketbolists un tagadējais treneris Kārlis Muižnieks. Pēc spēlētāja karjeras beigām darbojies Latvijas PSR Fiziskās kultūras un sporta komitejā (1969—1976) un Rīgas ASK par menedžeri (1976—1988). Piedalījies veterānu basketbola aktivitātēs, izcīnīja sudraba medaļas Pasaules maksibasketbola čempionātā. Basketbolista karjeru uzsācis 1951. gadā "Dinamo" jaunatnes komandā. 1954. gadā sāka spēlēt Rīgas ASK sastāvā, ar ko kļuva par trīskārtēju Eiropas čempionvienību kausa izcīņas uzvarētāju (1958—1960), četrkārtēju PSRS čempionu (1955—1958), kā arī divkārtēju PSRS vicečempionu (1962, 1964), tāpat vienreiz tika izcīnīta arī trešā vieta (1961). ASK sastāvā spēlēja līdz 1964. gadam. Pēc tam sāka spēlēt citā Rīgas klubā — Rīgas VEF, kurā spēlēja līdz pat karjeras beigām 1969. gadam. VEF sastāvā 1966. gadā izcīnījis trešo vietu PSRS čempionātā. Latvijas PSR izlases sastāvā aizvadīja 103 spēles. Tās sastāvā startēja vairākos PSRS Tautu spartakiādes turnīros, 1956. gadā tika izcīnīta uzvara, 1959. un 1963. gadā — 3. vieta, savukārt 1967. gadā tika ieņemta 5. vieta. Laika posmā no 1956. līdz 1964. gadam spēlējis PSRS basketbola izlasē. Piedalījies trijās olimpiskajās spēlēs (1956, 1960, 1964), visās reizēs tika izcīnīta sudraba medaļa. Tāpat viņš izlases sastāvā izcīnīja 6. vietu 1959. gada Pasaules čempionātā. Vēl ir izcīnījis trīs zelta medaļas Eiropas čempionātā (1957, 1959, 1961). 2006. gadā laikraksta Sport-Ekspress (Спорт-Экспресс) lasītāju aptaujā tika ierindots 10. vietā PSRS un Krievijas izcilāko uzbrūkošo aizsargu sarakstā. «Valdis Muižnieks». Sports-Reference. Arhivēts no oriģināla, laiks: 2012. gada 31. janvārī. Skatīts: 2013. gada 29. novembrī. «Miris leģendārais basketbolists Valdis Muižnieks». Diena.lv. 2013. gada 29. novembrī. Skatīts: 2013. gada 29. novembrī. «Valdis Muižnieks». Olimpiade.lv. Arhivēts no oriģināla, laiks: 2014. gada 27. aprīlī. Skatīts: 2013. gada 29. novembrī. Personības Latvijas Universitātes sportā. LU "Universitātes Sports". 2004. 161.—163. lpp. ISBN 9984725766. Guntis Keisels. Latvijas basketbola vēsture. Jumava, 1998. 306.—307. lpp. ISBN 9984-05-187-0. «ЛУЧШИЕ ИГРОКИ ВЕКА». Sport-express.ru. Skatīts: 2013. gada 29. novembrī. Olympedia profils (angliski) LOK profils Basketball Reference spēlētāja(-s) profils (angliski) FIBA ARCHIVE profils (angliski) Valdis Muižnieks Latvijas basketbola Goda zālē Kārtīgais bliezējs