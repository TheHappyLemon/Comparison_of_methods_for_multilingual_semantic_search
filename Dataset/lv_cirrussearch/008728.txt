Mihails Grabovskis (baltkrievu: Міхаіл Грабоўскі; dzimis 1984. gada 31. janvārī) ir bijušais baltkrievu hokejists, centra uzbrucējs, Baltkrievijas hokeja izlases dalībnieks. Karjeras laikā aizvadījis 10 sezonas un 534 spēles Nacionālajā hokeja līgā, guvis 296 punktus. Savu profesionālā spēlētāja karjeru Grabovskis uzsāka 2002. gadā, kad spēlēja Baltkrievijas Ekstralīgas klubā Minskas "Junost". Jau nākamajā sezonā Mihails spēlēja Krievijas Superlīgas klubā Ņižņekamskas "Ņeftehimik". 2004. gada NHL draftā Grabovski izvēlējās Monreālas "Canadiens" vienība, taču 2004.—05. sezonā Mihails palika Krievijā, turpinot spēlēt Ņižņekamskā. 2005.—06. sezonu Grabovskis aizvadīja Maskavas "Dinamo" rindās, taču tad devās uz Ziemeļameriku. Savā pirmajā sezonā Monreālas "Canadiens" rindās Grabovskis aizvadīja vien trīs spēles, sezonu aizvadot tās Amerikas hokeja līgas fārmklubā Hamiltonas "Bulldogs", kuras sastāvā Grabovskim izdevās izcīnīt arī līgas čempiones titulu - Kaldera kausu. 2008. gada vasarā Mihails tika aizmainīts uz Toronto "Maple Leafs" vienību, kuras sastāvā jau pirmajā sezonā nostiprinājās līgā. 2013. gada 23. augustā Grabovskis noslēdza viena gada līgumu ar Vašingtonas "Capitals", taču nākamajā vasarā noslēdza četru gadu līgumu ar Ņujorkas "Islanders". 2017. gada jūnijā līgas paplašināšanās draftā viņu izvēlējās Vegasas "Golden Knights", tomēr tās rindās nevienu spēli tā arī neaizvadīja. 2019. gada jūnijā Grabovskis paziņoja par karjeras noslēgšanu. Baltkrievijas izlases rindās spēlējis astoņos Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)