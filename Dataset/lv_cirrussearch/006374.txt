Maiks Modano (angļu: Mike Modano; dzimis 1974. gada 2. novembrī Livonijā) ir bijušais ASV hokejists, spēlējis centra uzbrucēja pozīcijā, bijis ASV hokeja izlases ilggadējs spēlētājs. Viņš ir visu laiku rezultatīvākais amerikāņu NHL spēlētājs. Praktiski visu savu 22 sezonas ilgo Nacionālās hokeja līgas karjeru aizvadīja Dalasas "Stars" rindās, kopā ar kuru 1999. gadā izcīnīja Stenlija kausu. 2014. gadā tika uzņemts Hokeja slavas zālē. Profesionālā spēlētāja gaitas Modano uzsāka 1988.—89. gada sezonā, pēc tam, kad iepriekšējā vasarā ar kopējo pirmo numuru Minesotas "North Stars" viņu bija izvēlējusies 1988. gada NHL draftā. Lai gan savā pirmajā NHL sezonā viņš līgā aizvadīja vien divas spēles, jau nākamajā sezonā viņš bija nostiprinājies Minesotas kluba sastāvā. 1993. gadā franšīzei pārceļoties uz Dalasu, Modano pārceļas līdz ar klubu, tajā spēlējot līdz pat 2009.—10. gada sezonas beigām. Modano bija kļuvis par Dalasas "Stars" simbolu. 1998.—99. gada sezonā viņš bija arī viens no komandas vilcējspēkiem, "Stars" vienībai izcīnot Stenlija kausu. Sākot ar 2007. gadu, Modano rezultativitāte samazinājās, kas 2010. gada vasarā spieda "Stars" vienību paziņot, ka jauns līgums ar Modano netiks noslēgts, kā rezultātā spēlētājs pievienojās Detroitas "Red Wings" rindām. 2011. gada septembrī paziņoja par karjeras beigšanu. Modano ir bijis arī salīdzinoši aktīvs ASV hokeja izlases spēlētājs, piedaloties trijos Pasaules čempionātos, divās Pasaules kausa izcīņās, kā arī trijos Olimpisko spēļu turnīros, 2002. gadā izcīnot arī olimpisko sudraba medaļu. Modano liek punktu karjerai, sportacentrs.com Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)