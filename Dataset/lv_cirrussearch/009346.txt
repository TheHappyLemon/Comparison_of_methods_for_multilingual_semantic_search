Muhammeds Muhammeds el Āmirs Avads el Saids Atā (arābu: محمد محمد الأمير عوض السيد عطا‎; dzimis 1968. gada 1. septembrī, miris 2001. gada 11. septembrī) bija Vācijā studējis ēģiptiešu arhitekts, viens no 2001. gada 11. septembra uzbrukuma ASV realizētājiem. Viņš bija pilots nolaupītajai American Airlines pasažieru lidmašīnai, kas ietriecās Ņujorkas Pasaules tirdzniecības centra ziemeļu tornī, to sagraujot. Studēja arhitektūru Kairas Universitātē, kuru absolvēja 1990. gadā. Turpināja studijas Hamburgā Tehniskajā universitātē. Vietējā Hamburgas mošejā kopā ar citiem domubiedriem, izveidoja t.s. "Hamburgas šūniņu". 1999. un 2000. gadā viesojās Afganistānā, kur tikās ar Osamu bin Ladenu un citiem Al-Qaida līderiem. 2000. gada jūnijā kopā ar Marvānu al Šehī ieradās ASV, kur Floridas dienvidos iestājās paātrinātajos pilotu kursos. 2001. gada 11. septembra rītā Muhammeds Atā kopā ar vēl četriem teroristiem Bostonā iesēdās American Airlines reisa 11 pasažieru lidmašīnā uz Losandželosu. Piecpadsmit minūtes pēc pacelšanās teroristi sagrāba lidaparātu, ievainojot vairākus cilvēkus. Muhammeds Atā sēdās pie lidmašīnas vadības pults un 8.46 pēc vietējā laika ietriecās Pasaules tirdzniecības centra ziemeļu tornī Ņujorkā. Bojā gāja visi lidmašīnas pasažieri un vairāki tūkstoši cilvēku uz zemes.