Riekstroži (Nucifraga) ir viena no vārnu dzimtas (Corvidae) ģintīm, kas apvieno trīs sugas. Sastopamas Eirāzijā un Ziemeļamerikas rietumos. Latvijā sastopama viena riekstrožu ģints suga — riekstrozis (Nucifraga caryocatactes), kas ir ne visai parasts ligzdotājs un ziemotājs. Ne visi ligzdojošie riekstroži pārziemo uz vietas, jo ziemā Latvijā tas ir novērojams retāk nekā citos gadalaikos. Dažkārt rudeņos izteiktas migrējošu putnu invāzijas, kuru laikā tiek novēroti Sibīrijas riekstroži (Nucifraga caryocatactes macrorhynchos). Abām riekstrožu sugām ir raksturīgs to galvenais barības avots - priežu sēklas. Riekstrozis barojas arī ar egļu sēklām un lazdu riekstiem. Putnu knābji ir piemēroti sēklu izlobīšanai no čiekuriem. Riekstroži ir dabīgie koku sēklu izplatītāji un sējēji, jo mēdz sēklas noglabāt vēlākam laikam. Vienas vasaras laikā riekstrozis var noglabāt līdz 3 miljoniem priežu sēkliņu, bet atceras apmēram 80% no savām slēptuvēm. Savas slēptuves tas spēj atrast pat zem sniega. Riekstroži barojas arī ar kukaiņiem un to kāpuriem, pie izdevības izēdīs citu putnu putnēnus un olas, kā arī neatteiksies no maitas gaļas. Riekstroži parasti ziemo ligzdošanas vietās, bet barības meklējumos tie var migrēt. Arī Latvijā rudeņos bieži novērojamas riekstrožu invāzijas, kuru laikā var novērot rieksroža Sibīrijas pasugu (Nucifraga caryocatactes macrorhynchos). Ligzdošana riekstrožiem sākas agri, kamēr ir saglabājušies bagātīgi sēklu krājumi no rudens. Ligzda tiek būvēta augstu skuju kokos. Dējumā parasti ir 2—4 olas. Inkubācija ilgst 18 dienas. Abi vecāki baro putnēnus. To apspalvojums izaug pēc 23 dienām. Jaunie putni kopā ar vecākiem paliek vairākus mēnešus, mācoties meklēt un noglabāt sēklas. Riekstrožu ģints (Nucifraga) Amerikas riekstrozis (Nucifraga columbiana) Himalaju riekstrozis (Nucifraga multipunctata) Riekstrozis (Nucifraga caryocatactes) World Bird List: Crows, mudnesters & birds-of-paradise, 2020 «Riekstrozis». Arhivēts no oriģināla, laiks: 2010. gada 17. jūlijā. Skatīts: 2010. gada 13. oktobrī. Lanner, R. M. (1996). Made for each other: a symbiosis of birds and pines. OUP ISBN 0-19-508903-0 Spotted Nutcracker (Nucifraga caryocatactes)