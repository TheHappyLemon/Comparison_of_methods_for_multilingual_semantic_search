Nikola Karabatičs (serbu: Никола Карабатић; dzimis 1984. gada 11. aprīlī Nišā, Serbijas SR, Dienvidslāvijā) ir serbu izcelsmes Francijas handbolists, Francijas rokasbumbas izlases dalībnieks. Pašlaik (2011) pārstāv Francijas līgas klubu Montpeljē HB. N. Karabatičs profesionāļa karjeru uzsāka 2000. gadā Montpeljē HB kluba sastāvā. Pirms tam spēlēja Francijas jauniešu komandās: Colmar Hanball Club (1990—1992) un Thau Handball Frontignan (1992—2000). Montpeljē kluba sastāvā viņš kļuva par četrkārtēju Francijas čempionu (2002, 2003, 2004, 2005), tikpat reizes viņa pārstāvētais klubs triumfēja Francijas kausa izcīņā (2002, 2003, 2004, 2005). Tāpat kopā ar HB viņš kļuva 2003. gada Čempionu līgas uzvarētāju. Kopumā kluba sastāvā aizvadīja 83 spēles, kurās guva 238 vārtus. 2005. gadā N. Karabatičs pārgāja uz Vācijas Bundeslīgas klubu Ķīles THW. Šī kluba sastāvā Francijas handbolists kļuva par četrkārtēju Vācijas čempionu (2006, 2007, 2008, 2009), trīskārtēju Vācijas kausa ieguvēju (2007, 2008, 2009). Tāpat 2007. gadā viņa pārstāvētais klubs triumfēja Čempionu līgā. THW kluba sastāvā N. Karabatičs aizvadīja 121 spēli, kurās guva 772 vārtus. 2009. gadā viņš pameta Ķīles klubu, lai atkal pievienotos Montpeljē HB klubam. 2009.—2010. gada sezonā viņš kļuva par Francijas čempionu, Francijas un Līgu kausa ieguvēju. Francijas izlasi N. Karabatičs pārstāv kopš 2002. gada. Tās sastāvā debitēja 2002. gada 2. novembrī pret Krievijas valstsvienību. Viņš ir piedalījies trijās Olimpiskajā spēlēs (2004, 2008, 2012). 2004. gadā Atēnās Francijas izlase ieņēma 5. vietu, 2008. gadā Pekinā kļuva par olimpiskajiem čempioniem, finālā tika uzvarēta Īslandes izlase, kuras sastāvā spēlē latviešu izcelsmes spēlētājs Aleksandrs Pētersons. Pekinas panākumu atkārtojis arī 2012. gadā Londonā. Tāpat N. Karabatičs ir pārstāvējis Francijas izlasi piecos Pasaules čempionātos (2003, 2005, 2007, 2009, 2011). Veiksmīgākie bija 2009. un 2011. gada čempionāti, kad Francijas izlase kļuva par Pasaules čempioni. Vēl divas reizes tika iegūta bronzas medaļa (2003, 2005) un 2007. gada čempionātā Vācijā Francijas izlase palika 4. vietā. Eiropas čempionātos viņš ir ieguvis medaļas visos turnīros, kuros piedalījies. 2006. un 2010. gadā viņš Francijas izlases sastāvā kļuva par Eiropas čempionu un 2008. gadā Norvēģijā Francija uzvarēja spēlē par bronzas medaļu. Nikola tēvs Branko Karabatičs, kurš ir no Horvātijas, arī bija profesionāls handbola spēlētājs. Profesionāļa karjeras laikā spēlēja Nišas "Železničar" kluba sastāvā. Karjeras laikā viņš satika savu sievu un Nikola māti Radmilu, kura ir no Serbijas. Ģimene pārcēlās uz Franciju, kad Nikolā bija 3,5 gadi. N. Karabatiča brālis Luka arī ir proefesionāls handbolists. "France" Arhivēts 2008. gada 5. februārī, Wayback Machine vietnē. – European Handbal Federation (2008) (Retrieved on January 31, 2008) Nikola Karabatic im Gespräch FAZ.NET (vāciski) Oficiālā mājaslapa Arhivēts 2010. gada 8. oktobrī, Wayback Machine vietnē. (angliski) (franciski) Ķīles THW profils (vāciski) Statistika[novecojusi saite] (franciski) Francijas hadbola federācijas profils (franciski) Sports-Reference profils (angliski)