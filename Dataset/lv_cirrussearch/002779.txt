Riks Nešs (angļu: Rick Nash; dzimis 1984. gada 16. jūnijā Bremptonā, Kanādā) ir bijušais profesionālais kanādiešu hokejists, labās malas uzbrucējs, bijušais Kanādas hokeja izlases dalībnieks. Karjeras laikā pārstāvējis NHL klubus Kolumbusas "Blue Jackets", Ņujorkas "Rangers", Bostonas "Bruins" un NL klubā HC Davos. Nešs ir seškārtējs NHL All-Star spēles dalībnieks (2004, 2007, 2008, 2009, 2011, 2015). 2002. gada NHL draftā viņu izraudzījās Kolumbusas "Blue Jackets" ar kopējo 1. kārtas numuru. Jau nākamajā sezonā Nešs debitēja "Blue Jackets" rindās, tā sastāvā spēlējot līdz pat 2012. gada vasarai. Sākot ar 2008. gadu uzbrucējs pildīja arī komandas kapteiņa funkcijas. 2013.—14. gada sezonā kopā ar "Rangers" sasniedza Stenlija kausa finālu, tajā gan piekāpjoties Losandželosas "Kings" hokejistiem. Kopā ar Kanādas izlasi ir izcīnījis zelta medaļu 2010. un 2014. gada olimpiskajās spēlēs, zelta medaļu 2007. gada Pasaules čempionātā, sudrabu 2005. un 2008. gada Pasaules čempionātā. Tāpat viņš piedalījās 2006. gada Turīnas ziemas olimpiskajās spēlēs, kur Kanādas izlase ierindojās 7. vietā. Oficiālā tīmekļa vietne (angliski) Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) ESPN profils (angliski)