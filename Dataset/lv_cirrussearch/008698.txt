The Police bija 1977. gadā dibināta britu rokgrupa. Tās dalībnieki bija Stings (līdervokāls, basģitāra), Endijs Sammerss (vokāls, ģitāra) un Stjuarts Koplends (vokāls, bungas). Grupa ir saņēmusi sešas Grammy balvas un 2003. gadā tā tika uzņemta Rokenrola slavas zālē. The Police 1983. gada albums Synchronicity Savienotajās Valstīs ieguva astoņkārtēja platīna statusu - tika pārdoti 8 miljoni ierakstu. The Police pirmajā sastāvā (1977. gada janvārī—jūlijā) darbojās Stings, Koplends un Henrijs Padovani. Šādā sastāvā tika ierakstīts arī pirmais singls Fall Out, kas netika iekļauts nevienā albumā. Tad, pēc Sammersa pievienošanās, īsu brīdi (jūlijs-augusts) grupā bija četri dalībnieki, līdz nepietiekamas profesionalitātes dēļ grupu atstāja ģitārists Padovani. Tā The Police kļuva par trio un šādā sastāvā muzicēja līdz pat darbības pārtraukšanai 1984. gadā. Jau grupas otrais singls Roxanne nodrošināja atpazīstamību Apvienotajā Karalistē un vairākās Eiropas valstīs. Tas iekļuva arī ASV singlu topā. 1978. gadā mūziķi devās ilgstošā koncerttūrē pa Savienotajām Valstīm: tolaik visa grupas aparatūra satilpa nelielā mikroautobusā. The Police popularitāti vairoja vēl divi 1978. gada singli (Can't Stand Losing You un So Lonely) un novembrī iznākušais pirmais albums Outlandos d'Amour ieguva platīnu gan Lielbritānijā gan ASV. 1979. gada oktobrī iznāca otrais The Police albums Reggatta de Blanc, un gan pats albums, gan divi tā singli - (Message in a Bottle un Walking on the Moon) ieņēma pirmās vietas attiecīgajos britu topos. Instrumentālais ieraksts Reggatta de Blanc tika apbalvots ar Grammy balvu kā labākais roka instrumentālais skaņdarbs. 1980. gada martā The Police uzsāka savu pirmo pasaules koncerttūri, kurā viņi uzstājas arī tādās pasaules mūzikas zvaigžņu reti apmeklētās vietās kā Mehiko, Bombeja un Ēģipte. Tūres laikā tika strādāts arī pie jaunā albuma, kuru ierakstīja četru nedēļu laikā, pirms nākamā, pēc skaita trešā koncertceļojuma. Zenyattà Mondatta tika izdots 1980. gada oktobrī un četras nedēļas noturējās britu albumu topa pašā virsotnē. Divi albuma singli - Don't Stand So Close to Me un De Do Do Do, De Da Da Da arī pacēlās attiecīgi līdz pirmajai un piektajai vietai. Jau pēc gada The Police laida klajā savu ceturto studijas albumu Ghost in the Machine, kura nosaukums bija aizgūts no tāda paša nosaukuma Artura Kestlera darba ("Rēgs mašīnā"). Outlandos d'Amour (1978) Reggatta de Blanc (1979) Zenyattà Mondatta (1980) Ghost in the Machine (1981) Synchronicity (1983) «The Police». rockhall.com. Skatīts: 2018-01-11. Vikikrātuvē par šo tēmu ir pieejami multivides faili. Skatīt: The Police. Oficiālā mājaslapa (angliski) Police fanu forums (angliski)