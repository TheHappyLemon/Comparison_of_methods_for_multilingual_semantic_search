Valērijs Bikovskis (Валерий Фёдорович Быковский, dzimis 1934. gada 2. augustā, miris 2019. gada 27. martā) bija PSRS kosmonauts. Valērijs Bikovskis 1960. gadā tika ieskaitīts pirmajā kosmonautu sagatavošanas grupā. 1962. gadā bija Vostok-3 dublieris. Bikovskis savu pirmo kosmisko lidojumu veica 1963. gadā no 14. līdz 19. jūnijam ar kosmosa kuģi Vostok-5. Lidojums notika vienlaicīgi ar otru kuģi Vostok-6, kurā atradās Valentīna Tereškova. Tādējādi viņš ir veicis līdz šai dienai ilgāko viena cilvēka lidojumu kosmosā (gandrīz 5 diennaktis). Pēc tam Bikovskis gatavojās 1967. gada lidojumam ar jauno kosmosa kuģi Sojuz-2, kam bija paredzēta saslēgšanās ar Sojuz-1, bet lidojums tika atcelts sakarā ar problēmām ar Sojuz-1. Pēc tam, kad Sojuz-1 pilots Vladimirs Komarovs gāja bojā nolaižamā aparāta izpletņa nenostrādāšanas dēļ, izmeklēšanā tika atklāts, ka līdzīgas problēmas bija arī Sojuz-2. Tādējādi Bikovskis un viņa apkalpe izglābās no bojāejas. Otrais V. Bikovska lidojums notika 1976. gadā, esot Sojuz-22 komandierim. Trešo lidojumu viņš veica 1978. gadā kopā ar pirmo vācu kosmonautu no VDR Zigmundu Jēnu. Viņi startēja ar kuģi Sojuz-31, darbojās orbitālajā stacijā Saljut-6, uz zemes atgriezās ar Sojuz-29. 1980. gadā viņš bija PSRS un Vjetnamas kopējā lidojuma Sojuz-37 komandiera dublieris. Vikikrātuvē par šo tēmu ir pieejami multivides faili. Skatīt: Valērijs Bikovskis. Encyclopædia Britannica raksts (angliski) Krievijas Lielās enciklopēdijas raksts (krieviski) Bikovska biogrāfija (krieviski) Bikovskis Padomju Savienības Varoņu mājaslapā (krieviski)