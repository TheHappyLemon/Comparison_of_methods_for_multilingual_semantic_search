Reno Lavilenī (franču: Renaud Lavillenie; dzimis 1986. gada 18. septembrī Barbezjē-Senilerī, Francijā) ir franču vieglatlēts, startē kārtslēkšanas sacensībās. Viņš ir 2012. gada vasaras olimpisko spēļu zelta medaļas ieguvējs. 2014. gadā, pārvarot 6,16 m augstumā novietotu latiņu kārtslēkšanas sacensībās telpās, viņš veica tobrīd augstāko lēcienu oficiālās sacensībās vieglatlētikas vēsturē. R. Lavilenī ir 2010. gada Eiropas čempions stadionā, kā arī 2009. un 2011. gada Eiropas čempions telpās. Tāpat viņš startēja 2008. gada Pasaules čempionātā telpās, taču nekvalificējās finālam. 2009. gadā viņš uzstādīja sezonas labāko rezultātu pasaulē (6,01). 2009. gada Pasaules čempionātā R. Lavilenī izcīnīja bronzas medaļu (uzvaru šajās sacensībās guva austrālietis Stīvens Hukers). Tāpat bronzas medaļu viņš izcīnīja arī 2011. gada Pasaules čempionātā Tegu. 2012. gada vasaras olimpiskajās spēlēs viņš ar jaunu olimpisko rekordu (5,97 m) izcīnīja zelta medaļu. 2013. gada Pasaules čempionātā Maskavā izcīnīja sudrabu. R. Lavilenī personiskais rekords kārtslēkšanā stadionā ir 6,01 m, kas tika sasniegts 2009. gada 21. jūnijā Leirijā, Portugālē. 2014. gada 15. februārī uzstādījis pasaules rekordu telpās, pārvarēdams 6,16 m augstumā novietotu latiņu, kas ir par vienu centimetru vairāk kā Sergeja Bubkas 1993. gadā uzstādītais rekords un tobrīd bija augstākais oficiālās sacensībās veiktais lēciens vieglatlētikas vēsturē. 2020. gada februārī viņa rezultātu pārspēja Armands Duplantiss no Zviedrijas. Pole Vault 2009. IAAF (2009-06-16). Retrieved on 2009-06-16. (angliski) «Olimpiskais čempions Lavilenī labo 21 gadu veco Bubkas pasaules rekordu kārtslēkšanā». Sportacentrs.com. 2014. gada 15. februārī. Skatīts: 2014. gada 15. februārī. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski) Francijas vieglatlētikas federācijas profils (angliski)