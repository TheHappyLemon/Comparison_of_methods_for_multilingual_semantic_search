Maksims Spiridonovs (krievu: Максим Владимирович Спиридонов; dzimis 1978. gada 7. aprīlī) ir krievu hokejists, labais malējais uzbrucējs. Pašlaik (2015) Spiridonovs ir bez kluba. Savus juniora gadus Spiridonovs pavadīja Ziemeļamerikā, no 1996. līdz 1998. gadam spēlējot Ontario hokeja līgas klubā Londonas "Knights". Pēc 1997.—98. sezonas noslēguma NHL draftā viņu izvēlējās Edmontonas "Oilers" vienība, un jau nākamajā sezonā Maksims daļu laika pavadīja arī "Oilers" Amerikas hokeja līgas komandā. Pēc 2000.—01. sezonas, kuru Maksims pilnībā aizvadīja AHL, spēlētājs izlēma karjeru turpināt Krievijā, pievienojoties Ufas "Salavat Julajev" vienībai. 2002.—03. sezonā, spēlējot Habarovskas "Amur" vienībā, Maksims bija līgas labākais vārtu guvējs. Turpmākajās sezonās Spiridonovs gandrīz katru sezonu pavadīja citā klubā, spēlējot gan "Lokomotiv", gan arī "Severstal", "Dinamo", "Torpedo" un Novokuzņeckas "Metallurg" rindās. 2008.—09. sezonā Maksims pievienojās Astanas "Baris" vienībai, tās sastāvā aizvadot nākamās divas sezonas. 2010.—11. sezonu Spiridonovs aizvadīja Minskas "Dinamo" rindās. 2011.—12. sezonu Maksims iesāka Magņitogorskas "Metallurg" sastāvā, taču novembrī tika aizmainīts uz Kazaņas "Ak Bars" vienību. Krievijas izlases rindās spēlējis vienā no 2003.—04. sezonas Eirotūres posmiem. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)