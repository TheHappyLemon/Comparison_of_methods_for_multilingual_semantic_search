Iprīts (ClCH2CH2SCH2CH2Cl) (bis-2-hloretilsulfīds) tīrā veidā ir indīgs, bezkrāsains, caurspīdīgs, viskozs šķidrums, bez smaržas. Parasti tas satur piemaisījumus, kas ož pēc sinepēm, tāpēc šo vielu dažreiz sauc arī par sinepju gāzi. Iprītu lieto ķīmiskajiem ieročiem. Iprīts ir tioēteris (ēteris, kuram skābeklis aizvietots ar sēru). Iprītu var iegūt, sēra dihlorīdam (SCl2) reaģējot ar etilēnu (CH2=CH2). Iprīts slikti šķīst ūdenī, bet labi šķīst taukos, tāpēc tas var uzsūkties caur ādu (tāpat kā dimetilsulfāts). Iprīts pirmo reizi tika lietots 1. pasaules karā, kaujā pie Ipras, no tā arī ir cēlies šīs vielas nosaukums.