Bleiks Ostins Grifins (angļu: Blake Austin Griffin; dzimis 1989. gada 16. martā Oklahomasitijā, Oklahomas štatā, ASV) ir amerikāņu basketbolists, spēlē spēka uzbrucēja pozīcijā. 2023. gadā pārstāv Nacionālās basketbola asociācijas (NBA) klubu Bostonas "Celtics", bet iepriekš visilgāk pārstāvējis Losandželosas "Clippers", kas viņu 2009. gada NBA draftā izraudzījās ar kopējo pirmo kārtas numuru. B. Grifins aizvadīja teicamu vidusskolas basketbola karjeru, Oklahomas kristīgās skolas sastāvā izcīnot četrus štata čempionu titulus pēc kārtas, visus šos gadus komandas treneris bija B. Grifina tēvs Tomijs Grifins. NCAA čempionātā viņš pārstāvēja Oklahomas Universitātes basketbola komandu "Sooners", otrajā gadā viņš tika atzīts par čempionāta labāko spēlētāju dažādos vērtējumos. Pēc otrā gada universitātē viņš pieteicās 2009. gada NBA draftam, kur viņu Losandželosas "Clippers" izvēlējās ar pirmo kārtas numuru. Taču B. Grifins izlaida visu 2009.—2010. gada sezonu vasaras līgā gūtās ceļa traumas dēļ. Viņš debitēja NBA līgā nākamajā sezonā, piedalījās 2011. gada NBA Visu zvaigžņu spēlē un uzvarēja Visu zvaigžņu nedēļas nogales Slam-Dunk konkursā. Tāpat debijas sezonā viņu atzina par sezonas labāko debitantu. B. Grifins nonāca NBA kā potenciāla liela zvaigzne, ko apstiprināja pirmā drafta izvēle un lieliskā pirmā sezona. Tomēr sekojošajās sezonās viņš guva vairākas nopietnas traumas, tādēļ, tiek uzskatīts, ka savu potenciālu nav pilnībā attaisnojis. Deviņās sezonās "Clippers" sastāvā viņš piecas reizes piedalījies Visu zvaigžņu spēlē un trīs reizes ticis iekļauts NBA simboliskajā līgas otrajā izlasē. Karjeras rezultatīvāko spēli aizvadījis 2011. gada 17. janvārī pret Indiānas "Pacers", gūstot 47 punktus. 2018. gada 29. janvārī "Clippers" savu līderi B. Grifinu aizmainīja uz Detroitas "Pistons" kopā ar Villiju Rīdu un Braisu Džonsonu pret Everiju Bredliju, Tobiasu Herisu, Bobanu Marjanoviču un divām nākotnes drafta izvēlēm. 2021. gada martā B. Grifina līgums ar "Pistons" tika izpirkts, un viņš noslēdza līgumu ar Bruklins "Nets", pievienojoties daudzajām tobrīd komandas sastāvā esošajām zvaigznēm. Spēlētājs aizvadīja "Nets" sastāvā arī sekojošo sezonu, dalot spēles laiku ar citu šīs pašas pozīcijas veterānu Lamarkusu Oldridžu. 2022. gada 3. septembrī B. Grifins kā brīvais aģents noslēdza viena gada līgumu par minimālo veterāna atalgojumu ar vienu no čempionāta favorītiem Bostonas "Celtics". Blake Griffin – SoonerSports.com Arhivēts 2010. gada 25. maijā, Wayback Machine vietnē.. soonersports.com. Retrieved January 3, 2011. NBA draftā pirmo izvēlas Bleiku Grifinu Grifins atveseļojas ātrāk nekā paredzēts Associated Press. «Blake Griffin wins slam dunk contest». ESPN.com, 2011. gada 20. februāris. Skatīts: 2011. gada 20. februāris. (angliski) «Blake Griffin named 2010-11 T-Mobile Rookie of the Year». NBA.com. 2011. gada 4. maijs. Arhivēts no oriģināla, laiks: 2014. gada 29. aprīlī. Skatīts: 2011. gada 4. maijs. Grifins vienbalsīgi atzīts par NBA sezonas labāko debitantu, sportacentrs.com «Sources: Celtics, Griffin agree to 1-year contract». ESPN.com (angļu). 2022-09-30. Skatīts: 2023-03-24. Vikikrātuvē par šo tēmu ir pieejami multivides faili. Skatīt: Bleiks Grifins. Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)