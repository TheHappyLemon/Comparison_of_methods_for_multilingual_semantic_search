Šis raksts ir par kāršu spēli. Par ezeru Murmastienes pagastā skatīt rakstu Acīte (ezers). Acīte jeb blekdžeks (angļu: Blackjack) ir klasiska kazino kāršu spēle, kurā spēlētājam ir jāsavāc skaitlim 21 pēc iespējas tuvāka kāršu kombinācija. Spēlē parasti izmantoto sešas 52 kāršu kavas, bet to var spēlēt arī ar vienu kavu. Acītes spēles piemērs Sākoties spēlei, krupjē izdala katram spēlētājam, tai skaitā arī sev, divas kārtis, turklāt viena no krupjē kārtīm tiek nolikta ar attēlu uz augšu. Katrai kārtij atbilst noteikta punktu vērtība: kalpam, dāmai un karalim — 10 punkti; dūzim — 11 vai 1 punkts, atkarībā no tā, kā ir izdevīgāk spēlētājam; pārējām kārtīm tāda vērtība, kas uz tās norādīta. Pulksteņrādītāja virzienā, spēlētāji var pieprasīt papildu kārti no kavas. Pēc papildu kārts saņemšanas, pašreizējai summai tiek pieskaitīta saņemtās kārts vērtība. Ja tā pārsniedz 21, spēlētājs zaudē un izstājas no šīs partijas. Ja 21 nav sasniegts, spēlētājs drīkst pieprasīt vēl vienu kārti, vai arī palikt uz vietas un dot gājienu nākamajam spēlētājam. Pēdējais spēlētājs aplī ir krupjē, kurš atklāj savu otru kārti, un novērtē kopsummu. Tas, kā jāspēlē krupjē, ir stingri noteikts: tam ir jāņem papildu kārts, ja viņa kāršu kopsumma nepārsniedz 16, bet, ja viņa kāršu kopsumma ir vismaz 17 vai lielāka, tad ņemt vēl vienu kārti krupjē nedrīkst. Krupjē var arī pārsniegt divdesmit viena punkta summu, taču tas neattiecas uz spēlētājiem, kuri pirms tam ir zaudējuši paši pārsniedzot 21. Izspēlētās kārtis nenokļūst atpakaļ kavā, kamēr nav izspēlētas visas kārtis. Kad visiem spēlētājiem izdalītas visas sākuma kārtis, spēlētājs savu likmi var dubultot, bet tādā gadījumā viņš no kavas drīkstēs dabūt tikai vienu kārti. Piemēram, spēlētājam ir 8 un 3 (kopā 11), bet krupjē — 2 (zema kārts). Spēlētājs dubultojot likmi saņem, piemēram, 4 (kopā 15) un vairāk kārtis ņemt nevar. Ja spēlētājs ir saņēmis divas vienādas kārtis, tās var sadalīt un spēlēt ar divām rokām. Piemēram, ja spēlētājs ir saņēmis 8 un 8, tas var pielikt vēl tik pat lielu likmi un uzlikt uz abiem 8 un pēc tam spēlēt kā divi spēlētāji. Izņēmums ir, ja spēlētājs saņēmis abus dūžus, jo tad tos dalot var pie abiem dūžiem saņemt tikai vienu kārti. Ja krupjē atklātā kārts ir dūzis, spēlētājs var apdrošināt savu likmi pret krupjē acīti (21 ar divām kārtīm). Apdrošināšanas cena ir puse no spēlētāja likmes. Ja krupjē iegūst acīti, vienīgais, ko zaudē spēlētājs, ir sava apdrošināšanas cena. Pēc pirmo divu kāršu izdalīšanas, spēlētājs var izvēlēties neturpināt spēli un saņemt atpakaļ pusi no veiktās likmes. Ne visi kazino piedāvā šādu iespēju. Ja spēlētājs uzvar savu likmi, tas atgūst savu un vēl tik pat lielu likmi no krupjē. Piemēram, spēlētājs uzliek likmi 100 eiro vērtībā, uzvaras gadījumā tas saņem 200 eiro (100 savus plus 100 krupjē eiro). Ja spēlētājs uzvar savu likmi ar acīti (21 ar divām kārtīm), tas saņem likmi attiecībā 3 pret 2. Piemēram, spēlētājs veicis likmi 100 eiro vērtībā un uzvar to ar acīti, spēlētājs kopā saņems 250 eiro (100 savu likmi plus 150 no krupjē). Šo kombināciju sauc par dabisko blekdžeka uzvaru. Ja dabiskais blekdžeks ir gan dīlerim, gan spēlētājam, tas ir neizšķirts - veiktās likmes summa tiek atgriezta atpakaļ. Vikikrātuvē par šo tēmu ir pieejami multivides faili. Skatīt: Acīte. Encyclopædia Britannica raksts (angliski) Encyclopædia Universalis raksts (franciski)