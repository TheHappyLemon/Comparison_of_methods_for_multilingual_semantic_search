Dario Koloņa (Dario Cologna; dzimis 1986. gada 11. martā Santamarijā Valmištairā, Graubindenes kantonā, Šveicē) ir Šveices distanču slēpotājs. Pasaules kausa izcīņā debitējis 2006. gadā. 2008. gadā viņš pirmo reizi kāpa uz pjedestāla, bet pirmo uzvaru izcīnīja 2009. gada janvārī. Viņam pietika ar šo un vēl vienu uzvaru, lai kļūtu par 2008.—2009. gada sezonas uzvarētāju Pasaules kausa kopvērtējumā, vēl kopvērtējumā ir uzvarējis 2011., 2012. un 2015. gadā. Savās pirmajās olimpiskajās spēlēs 2010. gada Vankūverā jau pirmajā 15 km brīvā stila distancē D. Koloņa kļuva par olimpisko čempionu, kļūstot par pirmo Šveices sportistu, kas izcīnījis zelta medaļu distanču slēpošanā. 2013. gada Pasaules čempionātā Valdifjemmē izcīnīja zelta medaļu 30 km skiatlonā un sudrabu 50 km distancē klasiskajā stilā ar kopēju startu. 2014. gada ziemas olimpiskajās spēlēs Sočos ieguva divas zelta medaļas: 15 km klasiskajā stilā un 30 km skiatlonā. 2015. gada Pasaules čempionātā Fālunā bija otrais 30 km skiatlonā, piekāpjoties tikai krievu slēpotājam Maksimam Viļegžaņinam. 2018. gada ziemas olimpiskajās spēlēs Phjončhanā izcīnīja savu ceturto olimpisko zelta medaļu, triumfējot 15 km brīvā stila distancē. 2018. gada martā pirmoreiz karjerā uzvarēja arī prestižajā Holmenkollenes 50 km distancē. Edmunds Novickis. «Paipalam 72. vieta, triumfē šveicietis Koloņja». sportacentrs.com, 2010. gada 15. februāris. Skatīts: 2010. gada 16. februārī. «Gold for Switzerland's Dario Cologna». olympics.com (angļu). 2010. gada 22. februāris. Skatīts: 2021. gada 30. oktobrī. «Super Dario is the 2018 Holmenkollen 50 km King». fis-ski.com (angļu). 2018. gada 10. marts. Skatīts: 2021. gada 30. oktobrī. Vikikrātuvē par šo tēmu ir pieejami multivides faili. Skatīt: Dario Koloņa. Olympedia profils (angliski) Munzüger Sport profils (vāciski) FIS profils (distanču slēpošana) (angliski)