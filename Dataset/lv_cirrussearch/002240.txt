Džons Roberts Faulzs (angļu: John Robert Fowles, dzimis 1926. gada 31. martā, miris 2005. gada 5. novembrī) bija britu rakstnieks un esejists. Viņa slavenākie darbi ir romāni "Burvis" (The Magus, 1965), "Franču leitnanta draudzene" (The French Lieutenant's Woman, 1969), stāstu krājums "Melnkoka tornis" (The Ebony Tower, 1974; latviski tulk. Maija Andersone, 1982). Faulzs studējis franču un vācu valodas, strādājis par skolotāju Francijā, Grieķijā, Lielbritānijā. Pēc romāna "Kolekcionārs" (The Collector, 1963) publicēšanas Faulzs pievērsās tikai literārajai darbībai. Romāna "Franču leitnanta draudzene" ekranizācija (1981) tika nominēta piecām Kinoakadēmijas balvām. Faulzs nomira 2005. gada 5. novembrī pēc ilgas slimības. Džona Faulza romāni: "Kolekcionārs" (The Collector, 1963, latviski tulk. Signe Rirdance, 1996); "Burvis" (The Magus, 1965, sarakstīts agrāk, pirms romāna "Kolekcionārs"; latviski tulk. Karīna Tillberga, Normunds Pukjans, 2001); "Franču leitnanta draudzene" (The French Lieutenant's Woman, 1969; latviski tulk. Ainis Ulmanis, 1993, 2002); "Daniels Martins" (Daniel Martin, 1977); "Mantisa" (Mantissa, 1982); "Kāpurs" (A Maggot, 1985). FowlesBooks.com Džona Faulza oficiālā mājaslapa (angliski)