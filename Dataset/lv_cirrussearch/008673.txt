Hidrazīns (N2H4) ir bezkrāsains, higroskopisks šķidrums ar asu smaku, šķīst ūdenī, spirtos, tvaiki ar gaisu veido eksplozīvu maisījumu; toksisks. Hidrazīns ar ūdeni veido hidrātu (stipra bāze), ar skābēm veido hidrazīnija sāļus (tāpat kā amonjaks veido amonija sāļus). Hidrazīns ir vāja bāze, 15 reizes vājāka par amonjaku. Hidrazīnu iegūst, amonjaku vai urīnvielu oksidējot ar nātrija hipohlorītu. Lieto organiskajā sintēzē, plastmasu, gumijas, insekticīdu, sprāgstvielu rūpniecībā un par analītiskās ķīmijas reaģentu. Hidrazīns ir labs reducētājs. Tam degot gaisā vai skābeklī, izdalās ļoti liels siltuma daudzums, tādēļ hidrazīnu izmanto par raķešdegvielas komponentu.