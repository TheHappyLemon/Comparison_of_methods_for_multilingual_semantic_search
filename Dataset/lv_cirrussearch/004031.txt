Pressurized Mating Adapter jeb PMA (angļu: "Hermētisks savienojošais adapters") ir trīs Starptautiskās kosmosa stacijas komponenti, kas kalpo kā savienotājelementi starp stacijas moduļiem vai kosmosa kuģiem ar atšķirīgiem saslēgšanās mehānismiem. Tos izgatavojis ASV uzņemumu Boeing. Pirmie divi PMA tika palaisti kopā ar Unity moduli 1998. gadā Space Shuttle misijā STS-88. Trešais stacijā tika nogādāts 2000. gadā ar STS-92. Katram PMA vienā galā ir Common Berthing Mechanism pasīvais saslēgšanās mehānisms, kuru iespējams savienot ar citu ASV segmenta moduli. PMA otrā galā ir Androgynous Peripheral Attach System (APAS-95) pasīvais saslēgšanās ports, pie kura var pievienot citu moduli (ar APAS aktīvo portu) vai kosmosa kuģi. PMA ir hermētiski noslēgts un apsildāms; elektroenerģijas un datu pārraide iespējama caur saslēgšanās porta gredzenos iebūvētiem savienojumiem, kā arī ārpusē uzstādāmiem kabeļiem.