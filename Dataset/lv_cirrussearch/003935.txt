Brūnā čakste jeb sētas čakste (Lanius collurio) ir čakstu dzimtas (Laniidae) zvirbuļveidīgais putns, kas pieder čakstu ģintij (Lanius). Visā Eiropā brūnā čakste ir īpaši aizsargājama suga. To populācija Rietumeiropas valstīs strauji samazinājās 1970. gados, kas bija kā sekas intensīvai lauksaimniecības politikai. Brūnā čakste ir ļoti labs lauksaimniecības zemju stāvokļa indikators, jo, kā plēsīgs putniņš čakste ir barības ķēdes augšgalā, un labi parāda, kā klājas ķēdes sākumposma locekļiem — barībai, ko tā var dabūt lauksaimniecības zemē. Ģeogrāfisko variāciju nav. Brūnā čakste izplatīta gandrīz visā Eiropā, izņemot teritorijas Pireneju pussalas dienvidos, bet virzienā uz ziemeļiem sastopama tikai līdz Skandināvijas un Somijas vidienei. Tā ir sastopama arī Āzijas rietumdaļā. Ziemas laikā brūnā čakste migrē uz tropisko Āfriku. Tās populācija kopumā samazinās, un Lielbritānijā brūnā čakste, iespējams, ir izmirusi. Latvijā brūnā čakste ir parasta un izplatīta ligzdotāja. Tā ir tipiska Latvijas lauku ainavas suga, kas iekļauta Eiropas lauku putnu indeksā Latvijai. Ligzdo aptuveni 20 000—40 000 ligzdojošu pāru, un, iespējams, to skaits pieaug. Brūnā čakste uz Latviju atlido maija beigās, aizlido augustā - septembrī. Brūnā čakste ir neliels dziedātājputns ar proporcionāli īsiem spārniem un garu asti. Tas ir tikai nedaudz lielāks par zvirbuli. Ķermeņa garums 16—18 cm, svars 22,5—35 g. Tēviņiem un mātītēm ir atšķirīgs apspalvojums: tēviņu spārni un aste ir sarkanbrūna, muguras, tāpat kā galvas apspalvojums, tumši pelēks, vēders gaiši pelēks, uz acīm čakstēm raksturīgā melnā joslu jeb maska; mātītes ir mazāk košas, tumšā maska uz acīm tām ir tik tikko pamanāma, mugura brūna, vēders gaiši pelēks ar tumšiem lokveida raibumiem; jaunie putni izskatā ir līdzīgi mātītēm, tikai to mugurpuse raibumota. Brūnā čakste barojas ar lieliem kukaiņiem, maziem putniņiem, vardēm, grauzējiem un ķirzakām. Ornitologs Aldis Freibergs saka: "Brūnā čakste ir mazs un agresīvs putns. Tas ir vanags miniatūrā, kurš ķer vardes, sienāžus, peles. Vajadzības gadījumā tas var ieklupt krāgā arī cilvēkam." Kā visas čakstes tā veido barības krājumus, medījumu uzdurot uz asiem, sausiem zariņiem vai ērkšķiem. Brūnajām čakstēm patīk izcirtumi, jo īpaši ar krūmiem un sīkiem kociņiem aizauguši izcirtumi, kas veido čakstēm piemērotu biotopu, pulcējot kukaiņus. Sezonā viens perējums. Ligzdo krūmos vai žagaru kaudzēs (0,25—4 m augstumā no zemes), laikā no maija līdz jūlija beigām. Kausveida ligzda tiek būvēta no zāles stiebriņiem, saknītēm un sūnām, izklāta ar zīdītāju vilnu. Dējumā parasto 3—7 olas. Inkubācijas periods ilgst 14—16 dienas, perē tikai mātīte, bet tēviņš to tikmēr baro. Jaunie putni izlido 13—17 dienu vecumā. «Putni Daba». Arhivēts no oriģināla, laiks: 2017. gada 29. maijā. Skatīts: 2015. gada 3. jūlijā. Čakstes - plēsoņas ērkšķu krūmā World Bird List: Shrikes, vireos & shrike-babblers, 2018 «Brūnā čakste». Arhivēts no oriģināla, laiks: 2010. gada 22. jūlijā. Skatīts: 2010. gada 5. jūlijā. «Ornitofaunistika: Brūnā čakste Lanius collurio». Arhivēts no oriģināla, laiks: 2017. gada 26. jūlijā. Skatīts: 2017. gada 29. septembrī. «Lauku putnu populācijas indeksa monitorings». Arhivēts no oriģināla, laiks: 2021. gada 28. februārī. Skatīts: 2017. gada 30. septembrī. J.Baumanis, V.Klimpiņš "Putni Latvijā", Zveigzne ABC, 1997, ISBN 9984-04-585-4 Alive: Red-backed Shrike (Lanius collurio) Nature Gate: Red-backed Shrike Ornitologs Aldis Freibergs: esmu cilvēks, kam vajadzīga brīvība un putni «ARKive: Red-backed shrike (Lanius collurio)». Arhivēts no oriģināla, laiks: 2017. gada 14. jūlijā. Skatīts: 2017. gada 29. septembrī. Arhivēts 2017. gada 14. jūlijā, Wayback Machine vietnē. Brūnā čakste Sugu enciklopēdija Latvijas daba Brūnās čakstes mātītes foto (Dabasdati.lv) Brūnās čakstes tēviņa foto[novecojusi saite] (poga.lv) [https://www.ornisfennica.org/pdf/latest/152Svendsen.pdf