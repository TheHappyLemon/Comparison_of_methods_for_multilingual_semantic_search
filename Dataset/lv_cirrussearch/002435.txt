Čārlija leduskupols, saukts arī par C kupolu (angļu: Dome C, Dome Charlie, Dome Circe), ir viens no Polārā plato paaugstinājumiem jeb ledus kupoliem Austrumantarktīdā. Augstāko punktu 3233 m vjl kupols sasniedz Konkordijas polārstacijas apkaimē. Kupola nosaukums sākotnēji bija "C kopols", jo polārā plato virsmas paaugstinājumiem tika piešķirti latīņu alfabēta burtu kodi (A, C, F kupoli un B grēda). Nosaukums "Čārlija kupols" radies pēc NATO fonētiskā alfabēta apzīmējuma burtam "C" Charlie, ko radiosakaros lietoja 1970. gados ierīkoto lauka nometņu personāls. Čārlija kupols ir viena no aukstākajām vietām uz planētas. Temperatūra reti paceļas virs −25 °C vasarā un var nokrist zem −80 °C ziemā. Vidējā gada gaisa temperatūra ir −54,5 °C. Raksturīgs ir zems mitrums (60-75% vasarā un 30-40% ziemā), kā arī niecīgs nokrišņu daudzums (5 g/cm2 sniega gadā). Tā kā kupols veido paaugstinājumu virs apkārtējā plato, kā arī apvidus atrodas tālu no piekrastes, ir zema katabatisko vēju ietekme. Tipisks vēja ātrums ziemā ir 2,8 m/s. Ledus segas biezums ir 3250 ± 25 m. Kupols atrodas pasaulē lielākā tuksneša Polārā plato vidū. Vienīgie augu un dzīvnieku valsts pārstāvji ir klijkaijas, kas retumis novērotas pārlidojam polārstaciju, domājams, šķērsojot kontinentu tā vietā, lai to aplidotu. Kopš 1970. gadiem uz Čārlija ledus kupola tiek veiktas vairāku valstu ledus vairoga dziļurbumu programmas. Pirmā nometne tika ierīkota 1974./1975. gada vasarā (29. decembris - 15. janvāris). Jaukta franču - amerikāņu ekspedīcija izpētīja apstākļus dziļurbumu veikšanas piemērotībai. Pametot nometni, paceļoties avarēja lidmašīna LC-130 Hercules. Cilvēki necieta un tika evakuēti. Nākamajā vasarā tika atsūtīta ekspertu komanda, lai novērtētu iespēju avarējušo lidmašīnu izremontēt. Šīs komandas LC-130 lidmašīna arī pacelšanās laikā avarēja (cilvēki necieta). 1976. gadā ASV Jūras spēki ierīkoja speciālu nometne (septiņas saliekamās mājas un lidlauks) avarējušo lidmašīnu remontam (Dome C Camp; koordinātas 74°39'S, 124°10'E). Lidmašīnas izremontēja un nogādāja atpakaļ Makmerdo stacijā. Remontdarbu laikā avāriju cieta trešā LC-130 lidmašīna. Divu speciāli ar sliecēm aprīkotu LC-130 cena tajā laikā bija 19 miljoni USD (šādas lidmašīnas lietoja tikai ASV Jūras spēki un tās netika pārdotas citām valstīm), bet glābšanas misija izmaksāja tikai 3 miljonus. 1977. gadā amerikāņu pamestajā stacijā ieradās 13 cilvēku franču ekspedīcija un veica ledus vairoga dziļurbumu līdz 980 m dziļumam, iegūstot 45 līdz 50 tūkstošus gadu vecus paraugus. 1979. gadā turpinājās dziļurbumu programma, nometne tika paplašināta. Tika uzstādīta ar radioizotopiem darbināma automātiska meteostacija. Nometne pēdējo reizi tika izmantota 1981./1982. gada sezonā. 1992. gadā Francijas institūcijas pieņēma lēmumu par vissezonas stacijas būvniecību uz Čārlija ledus kupola 40 km no amerikāņu vasaras nometnes. 2004. gadā Konkordija tika nodota ekspluatācijā. «Dome C FAQ». Arhivēts no oriģināla, laiks: 2011. gada 6. jūnijā. Skatīts: 2010. gada 21. aprīlī. «Where is the best site on Earth? Domes A, B, C and F, and Ridges A and B». Arhivēts no oriģināla, laiks: 2010. gada 21. jūlijā. Skatīts: 2010. gada 21. aprīlī. ASV Ģeoloģijas dienesta Ģeogrāfisko nosaukumu informācijas sistēma (USGS GNIS): Čārlija leduskupols «Grafici AWS». Arhivēts no oriģināla, laiks: 2010. gada 5. maijā. Skatīts: 2010. gada 21. aprīlī. «A New bedrock map of the Dome C area». Arhivēts no oriģināla, laiks: 2009. gada 8. janvārī. Skatīts: 2010. gada 21. aprīlī. «Old Dome Charlie, 1974-1977». Arhivēts no oriģināla, laiks: 2010. gada 12. jūnijā. Skatīts: 2010. gada 21. aprīlī. The United States Antarctic Research Report to the Scientific Committee on Antarctic Research (SCAR): Number 32 - 1990 (1991) Status of the Antarctic Base at Dome C and perspectives for Astrophysics Alexei Rudoy. Прошлогодний снег. - Climate, ice, water, landscapes Koordinātas: 75°06′S 123°21′E﻿ / ﻿75.100°S 123.350°E﻿ / -75.100; 123.350