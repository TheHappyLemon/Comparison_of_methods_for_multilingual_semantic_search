Gustavo Adolfo Bekers (Gustavo Adolfo Bécquer, īstajā vārdā Gustavo Adolfo Domínguez Bastida) (dzimis 1836. gada 17. februārī, miris 1870. gada 22. decembrī) - 19. gadsimta spāņu romantisma dzejnieks un stāstu autors. Vidēji atzīts dzīves laikā, tagad uzlūkots par vienu no ievērojamākajiem spāņu 19. gadsimta autoriem. Pazīstamākie darbi "Dzejas" (Rimas) un "Leģendas" (Leyendas). Dzimis Seviļā, Spānijā, un agri kļuvis par bāreni. Jaunībā pārvācies uz Madridi, kur piekopis bohēmisku dzīvesveidu, piestrādādams par žurnālistu. Miris 34 gadu vecumā lielā nabadzībā. Ietekmējies no Hofmaņa un Heines. Mūsdienās Bekera dzeja ir hrestomātiska spāņu vidusskolu programmu sastāvdaļa.