Zunda Towers (līdz 2022. gadam Z-Towers) ir augstceltne Raņķa dambī 30 Rīgā, Pārdaugavā, Āgenskalna apkaimē. Tā ir augstākā ēka Rīgā un Latvijā. Ēkas projekta attīstība tika uzsākta 2006. gadā, bet pabeigta 2017. gada 4. ceturksnī. Ēkas projektu izstrādājis arhitektu birojs No Rules Just Architecture, torņu fasādes projektu izstrādājis arhitekts Helmuts Jāns (Jahn). Ēku attīstītājs ir AS Towers Construction Management (īpašnieks ir Luksemburgā reģistrēts uzņēmums SPI RE Holdings un ietilpst grupā SPI Group, kuras patiesā labuma guvējs ir Jurijs Šeflers). 2020. gada janvārī Rīgas būvvalde Z-Towers pieņēma ekspluatācijā. 2022. gada 28. martā ēku kompleksa Z-Towers nosaukums tika mainīts uz Zunda Towers, reaģējot uz negatīvi interpretējamo burtu "Z", ko Krievijas propaganda izmanto karā Ukrainā. Daudzfunkciju kompleksā Zunda Towers ir divi apaļa šķērsgriezuma torņi ar dažādas platības pamatnēm, katrs tornis ir 30 stāvu augsts. Stikla paketes, kas pildītas ar argona gāzi, ir kārtotas, viena otru pārklājot, veidojot stilizētas ziedlapiņas ap apaļo torni. Torņu augstums: South 123 m, North 117,5 m. Kopējais apartamentu skaits abos torņos ir 341. North Tower tiks piedāvāti 204 apartamenti no 4. līdz 30. stāvam platībā no 35 līdz 300 kvadrātmetriem. Premium klases iekšējā apdare (ar iebūvētu virtuvi) paredzēta apartamentiem no 4. līdz 18. stāvam. South Tower tiks piedāvāti A klases biroji no 4. līdz 13. stāvam, sākot no 14. stāva, izvietosies apartamenti platībā no 65 līdz 190 kvadrātmetriem, un pēdējā stāvā būs penthauss ar plānojumu līdz pat 900 kvadrātmetriem. Kompleksa četru līmeņu apakšzemes autostāvvieta spēs uzņemt līdz 700 automašīnām, un to papildinās automazgātava un apģērbu ķīmiskā tīrītava. Zunda Towers paaugstinājumā, kas savieno abus torņus, būs restorāni, konferenču telpas, kafejnīcas, gardēžu veikali un diennakts apkalpošanas dienests, bet otrajā un trešajā stāvā 4000 kvadrātmetros tiks iekārtots premium klases fitnesa klubs, SPA ar atpūtas kompleksu, kā arī 25 metrus garu baseinu. Kompleksa pieguļošā teritorijā atradīsies starptautiskā skola un bērnudārzs, kā arī parks ar bērnu rotaļu un sporta laukumu. Ēkas būvlaukums 2004. gada 11. novembrī Z-Towers ēkas būvlaukums 2012. gada janvārī Z-Towers celtniecība 2014. gada martā Z-Towers celtniecība 2014. gada oktobrī Atsāksies augstceltņu kompleksa "Z torņi" būve, Neatkarīgā Rīta Avīze, 09.03.2010. BVKB apturējis “Z-Torņu” ekspertīzes veicēja sertifikātu TVNET/De Facto LTV 2020. gada 8. martā Rīga landmark 'Z-towers' change their name(angliski) Oficiālā tīmekļa vietne