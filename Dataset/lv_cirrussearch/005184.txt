Swans ir 1982. gadā izveidota, ietekmīga amerikāņu eksperimentālā roka grupa. Grupa izveidojās no agrīnas 1980. gadu No Wave skatuves. Tās galvenais dalībnieks ir dziedātājs, multiinstrumentālists un dziesmu autors Maikls Gira. Grupas skaņdarbu raksturīgākās iezīmes ir biežs vokālā burdona lietojums un netipiskas instrumentācijas. No 1997. gada līdz 2010. gadam grupa bija pārtraukusi darbību. Sākotnēji Swans piederēja No Wave skatuvei. Grupas mūzika bija lēna un ļoti smaga. Tā koncertos tika spēlēta ļoti skaļi, radot brutālas sekas. Nereti vairākiem skatītājiem kļuva slikti, tika izsaukta policija un pasākumi pārtraukti. Swans agrīnais skanējums visautentiskāk dzirdams koncertalbumā Public Castration Is A Good idea. Šis mūzikas stils mainījās, kad tika izdoti grupas pirmie albumi Greed un Holy Money. Mūzikas temps kļuva ātrāks, biežāk tika lietotas bungu mašīnas un sempli. Grupai pievienojās dziedātāja Jarboe, kas dziesmas padarīja daudzveidīgākas. Grupa kritiķu atzītākos albumus izlaida 1990. gadu sākumā, un tie ir ievērojami ar žanriski un stilistiski ļoti daudzpusīgu skanējumu. Swans darbību pārtrauca 1997. gadā. Grupas līderis Gira uzsāka solokarjeru, vēlāk izveidoja grupu The Angels of Light, kas turpināja Swans pēdējo albumu tematiku. 2010. gadā Gira atjaunoja Swans darbību un izlaida jaunu albumu My Father Will Guide Me Up a Rope to the Sky. Tam sekoja trīs vairāk kā divu stundu gari dubultalbumi — The Seer, To Be Kind, The Glowing Man —, kas iekļuva vairākos pēdējo gadu labāko albumu sarakstos. «Reviews for The Seer by Swans». Metacritic. Skatīts: 2012. gada 16. septembris.(angliski) «Reviews for To Be Kind by Swans». Metacritic. Skatīts: 2014. gada 10. maijs. (angliski) «The Top 100 Albums of the Decade So Far; Pitchfork Media». pitchfork.com. Skatīts: 2014. (angliski)