C!Q! ir saīsinājums no latīņu-franču vārda hibrīda (Conventsquartier). Studentu korporāciju terminoloģijā ar C!Q! tiek apzīmēts konventa nams (dzīvoklis). Dažas korporācijas sava konventa dzīvokļa apzīmēšanai lieto latvisku saīsinājumu K!Dz!. Korporācija spēj pilnvērtīgi darboties tikai tad, ja tai ir savs nams vai dzīvoklis. Vācijā, nereti, studentu korporāciju mājas ir būvētas tieši šim mērķim ar speciālu plānojumu un iekārtu. Latvijas studentu un arī studenšu korporācijas, lielākoties, šim mērķim izmanto pielāgotus īres namus vai dzīvokļus. Tikai vienai Latvijas korporācijai: Fraternitas Lataviensis ir šim mērķim celts konventa nams. Tas kādreiz būvēts vācbaltiešu korporācijas Concordia Rigensis vajadzībām Aldaru ielā 7, Rīgā. C!Q! plānojumi, lielos vilcienos, ir vienādi visām studentu korporācijām. Galvenais nama vai dzīvokļa elements ir konventa zāle kurā notiek konventa sēdes kā arī dažādi oficiāli pasākumi un arī svinības. Tāpat korporāciju namos parasti atrodas bibliotēka, telpa paukošanas nodarbībām un inventāram kā arī atsevišķas telpas filistriem un fukšiem (nepilntiesīgajiem biedriem). Latviešu studentu korporācijas Talavija konventa nams Lāčplēša ielā Rīgā. Latviešu studentu korporācijas Fraternitas Livonica konventa nams Veru ielā Rīgā. Igauņu studentu korporācijas Ugala konventa nams Tartu. Vācu studentu korporācijas Austria konventa nams Frankfurtē.