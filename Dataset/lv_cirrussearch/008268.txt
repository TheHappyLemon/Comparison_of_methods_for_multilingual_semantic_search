Guntis Valneris (dzimis 1967. gada 6. septembrī Rīgā) ir Latvijas dambretists, lielmeistars. 1994. gadā izcīnījis pasaules čempiona titulu starptautiskajā dambretē. Dambreti iemācījies spēlēt četru gadu vecumā. Sacensībās piedalās no 1976. gada. Par meistarkandidātu kļuva 1978. gadā, par sporta meistaru vēl pēc diviem gadiem. 13 gadu vecumā uzvarēja Latvijas čempionātā krievu dambretē pieaugušajiem un PSRS jauniešu (U18) čempionātā. 1982. gadā sāka nopietni trenēties starptautiskajā (simtlauciņu) dambretē. Trīs gadus pēc kārtas (1984, 1985, 1986) uzvarēja pasaules junioru čempionātos. Par Valnera augstāko sportisko sasniegumu kļuva 1994. gadā Hāgā izcīnītais pasaules čempiona tituls. Arī turpmākos gadus G. Valneris atradās starp spēcīgākajiem pasaules dambretistiem. Viņš ir divkārtējs Eiropas čempions (1992, 2008) un pasaules čempions ātrspēlē (1999, 2007). Vairākkārt atzīts par Jūrmalas gada sportistu. I pasaules intelektuālajās sporta spēlēs Pekinā (2008) izcīnīja bronzas medaļu. FMJD profils (angliski) Intervija ar Gunti Valneri[novecojusi saite]