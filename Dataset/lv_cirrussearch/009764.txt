Viljams Teodors "Bils" Voltons III (angļu: William Theodore "Bill" Walton III; dzimis 1952. gada 5. novembrī Lamesā, Kalifornijas štatā, ASV) ir bijušais amerikāņu basketbolists, spēlējis centra pozīcijā, bijis ASV basketbola izlases dalībnieks. Karjeras laikā pārstāvēja Portlendas "Trail Blazers", Sandjego/Losandželosas "Clippers" un Bostonas "Celtics" klubus. Universitātes laikā viņš spēlēja Kalifornijas universitātes Losandželosā (UCLA) basketbola komandas UCLA "Bruins" sastāvā NCAA, 1972. un 1973. gadā izcīnīdams NCAA titulus, abas reizes B. Voltons tika atzīts par labāko sniegumu uzrādījušo spēlētāju. Pēc tam viņš uzsāka veiksmīgu karjeru NBA. 1974. gada NBA draftā viņu Portlendas "Trail Blazers" izraudzījās ar kopējo 1. kārtas numuru. Vienreiz tika atzīts par visas līgas sezonas vērtīgāko spēlētāju (1978) un izcīnīja divus NBA čempiontitulus (1977. gadā kopā ar "Trail Blazers" un 1986. gadā kopā ar "Celtics"). Taču viņu karjeras laikā nomocīja pēdas traumas. 1993. gada 10. maijā viņu uzņēma Dž. Nesimita basketbola slavas zālē. 1996. gadā B. Voltons tika nosaukts par vienu no 50 izcilākajiem NBA spēlētājiem. 1970. gada Pasaules čempionātā kopā ar ASV izlasi viņš izcīnīja 5. vietu. B. Voltona dēls Lūks Voltons arī ir profesionāls basketbolists, spēlē NBA. «Everybody Loves The Big Red-Head: Bill Walton». Arhivēts no oriģināla, laiks: 2008. gada 22. jūnijā. Skatīts: 2011. gada 28. jūnijā. «Arhivēta kopija». Arhivēts no oriģināla, laiks: 2006. gada 5. decembrī. Skatīts: 2006. gada 16. decembrī. Oficiālā mājaslapa NBA profils (angliski)