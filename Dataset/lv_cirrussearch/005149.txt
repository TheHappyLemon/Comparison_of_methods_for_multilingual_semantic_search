Roberts Edvīns Pīrijs (angļu: Robert Edwin Peary, dzimis 1856. gada 6. maijā Kresonā, Pensilvānijas štatā, miris 1920. gada 20. februārī Vašingtonā) bija amerikāņu polārpētnieks, viens no ievērojamākajiem Arktikas atklājējiem, parasti tiek uzskatīts par pirmo cilvēku, kas sasniedzis Ziemeļpolu. 1886. gadā R. Pīrijs devās savā pirmajā Arktikas ekspedīcijā uz Grenlandi. Nākamajā desmitgadē viņš pētīja eskimosu dzīvi, un no skarbo ziemeļu iedzīvotājiem aizgūtās iemaņas viņš izmantoja savās ekspedīcijās, piemēram, telšu vietā viņš nakšņoja sniega būvēs iglu.[nepieciešama atsauce] 1895. gadā viņa ekspedīcija pētīja Grenlandes ziemeļus un R. Pīrijs pirmo reizi neveiksmīgi mēģināja sasniegt Ziemeļpolu. Grenlandes galējo ziemeļu punktu Morisa Džesepa ragu viņš sasniedza citā ekspedīcijā 1900. gadā. 1905. gadā R. Pīrijs organizēja vērienīgu Arktikas ekspedīciju ar vienīgo mērķi kā pirmajam sasniegt Ziemeļpolu. Kuģis "Roosevelt", ar kuru ceļoja ekspedīcija, pārziemoja iesalis ledū starp Grenlandi un Elsmīra salu. 1906. gadā ekspedīcija sasniedza 87° paralēli, kas bija tālākais ziemeļu punkts, kādā bijis cilvēks, tomēr ekspedīcijas galvenais uzdevums palika neizpildīts. 1908. gada 6. jūlijā R. Pīrija kuģis "Roosevelt" devās vēl vienā ekspedīcijā ar mērķi sasniegt Ziemeļpolu. Pārziemojuši pie Elsmīra salas, viņi nelielā vienībā 1909. gada pavasarī uzsāka pārgājienu uz polu. Bez paša R. Pīrija tajā ietilpa tikai afroamerikāņu polārpētnieks Metjū Hensons un 4 eskimosu pavadoņi, jo ekspedīcijas vadītājs vēlējās būt vienīgais baltais cilvēks, kas sasniedzis polu. 1909. gada 6. aprīlī R. Pīrija ekspedīcija uzskatīja, ka ir sasniegusi Ziemeļpolu, lai gan vēlāk tas ticis apstrīdēts un parasti tiek uzskatīts, ka ledus dreifēšanas dēļ viņi Ziemeļpolā tā arī nenonāca, paliekot 5–10 km attālumā no tā. Gan pēc atgriešanās no ekspedīcijas, gan vēlāk līdz pat mūsdienām pastāv atšķirīgi uzskati par to, vai R. Pīrijs ir pirmais, kas sasniedzis Ziemeļpolu. Pastāv uzskats, ka to pirms viņa izdarīja sāncensis Fredriks Kuks 1908. gadā (šī viedokļa asākais pretinieks bija pats R. Pīrijs). Bet ja pieņem, ka arī R. Pīrija ekspedīcija polā nemaz nenonāca, tad pirmie, kas sasniedza Ziemeļpolu pa ledu un spēja to pierādīt, bija britu ekspedīcija Vollija Herberta vadībā, kas to paveica tikai 1969. gadā, par godu R. Pīrija ekspedīcijas 60. gadadienai. Peary's expedition reaches North Pole? Vikikrātuvē par šo tēmu ir pieejami multivides faili. Skatīt: Roberts Pīrijs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Astronomu biogrāfiskās enciklopēdijas raksts (angliski) Enciklopēdijas Krugosvet raksts (krieviski)