Ārons Džemals Brukss (angļu: Aaron Jamal Brooks; dzimis 1985. gada 14. janvārī Sietlā, Vašingtonas štatā, ASV) ir amerikāņu basketbolists, spēlē saspēles vadītāja pozīcijā. Pašlaik (2014) pārstāv NBA klubu Čikāgas "Bulls". Ā. Brukss pēc veiksmīgas augstskolu basketbola karjeras Oregonas universitātē tika izraudzīts 2007. gada NBA drafta pirmajā kārtā ar kopējo 26. numuru (Hjūstonas "Rockets"). Pirmo sezonu NBA ar 0. numuru spēlējošais aizsargs aizvadīja tikai kā rezervists, bet savā otrajā profesionāļa sezonā, pēc tam, kad komanda aizmainīja pamatsastāva saspēles vadītāju Raferu Elstonu, Ā. Brukss ieņēma vietu pirmajā pieciniekā un pārliecinoši organizēja "Rockets" spēli. Katrā no karjeras pirmajām trim sezonām ievērojami pieauga gan spēlētāja rezultativitāte, gan iedoto piespēļu skaits un vidējais spēlēs laiks. Sevišķi izcili spēlētājs aizvadīja 2009. gada play-off spēles, tai skaitā vienā no Rietumu konferences pusfināla sērijas spēlēm gūstot savā karjerā tobrīd augstāko punktu skaitu — 34. Neraugoties uz pašaizliedzīgo "Rockets" spēli, konferences finālā gan iekļuva Losandželosas "Lakers". 2010. gada janvārī uzvarā pret Minesotas "Timberwolwes" uzstādīja karjeras rezultativitātes rekordu — 43 punkti vienā spēlē, savukārt martā, spēlē pret Memfisas "Grizzlies" viņš iemeta 7 no 7 trīspunktu metieniem, uzstādot līgas rekordu. Pēc sezonas viņš tika atzīts par līgas progresējušāko spēlētāju. Nākamajā sezonā Ā. Brukss cīnījās ar traumām un tās otrajā pusē tika aizmainīts uz Fīniksas "Suns" pret Goranu Dragiču un pirmās kārtas drafta tiesībām. 2011. gada lokauta laikā Ā. Brukss spēlēja Ķīnā, kur palika visu sezonu un tika līdz finālsērijai kluba Guangdong Southern Tigers sastāvā. NBA Ā. Brukss atgriezās 2012. gada rudenī un spēlēja Sakramento "Kings", pēc tam atgriezās Hjūstonas "Rockets" (2012–2014) un spēlēja arī Denveras "Nuggets", taču iepriekšējā augstajā līmenī spēlēt vairs nespēja. 2014. gada jūlijā viņš noslēdza līgumu ar Čikāgas "Bulls". «Ārona Bruksa oficiālā statistika NBA mājaslapā». NBA.com. Arhivēts no oriģināla, laiks: 2015. gada 5. februārī. Skatīts: 27.12.2009.. NBA profils (angliski) Basketball Reference profils (angliski) ESPN profils (angliski)