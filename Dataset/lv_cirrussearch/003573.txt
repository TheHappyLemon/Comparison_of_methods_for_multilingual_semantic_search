Vordels Stefens Karijs II (angļu: Wardell Stephen Curry II; dzimis 1988. gada 14. martā Akronā, Ohaio štatā, ASV) ir amerikāņu basketbolists, spēlē saspēles vadītāja pozīcijā. 2023. gadā pārstāv Nacionālās basketbola asociācijas (NBA) klubu Goldensteitas "Warriors", kurā aizvadījis visu profesionāļa karjeru. 2015. gadā izcīnījis sezonas vērtīgākā spēlētāja titulu un kluba sastāvā kļuva par NBA čempionu, kas bija kluba pirmais čempiontituls kopš 1975. gada. Pēc tam ar "Warriors" vēl trīsreiz kļuvis par NBA čempionu (2017, 2018, 2022) un vienreiz atzīts par sezonas labāko spēlētāju (2016). 2022. gadā pirmo reizi karjerā atzīts par NBA finālsērijas vērtīgāko spēlētāju. S. Karijs tiek uzskatīts par vienu no labākajiem basketbolistiem vēsturē un bieži tiek nosaukts kā labākais metējs basketbola vēsturē. Ar viņa spēles stilu tiek saistītas pēdējā desmitgadē notikušās būtiskās izmaiņas basketbolā, daudz lielāku nozīmi iegūstot trīspunktu metieniem. Kopš 2021. gada 14. decembra S. Karijs ir NBA rekordists iemesto trīspunktu metienu skaita ziņā (apsteidza Reju Allenu), tāpat viņš ir arī izslēgšanas spēlēs visvairāk trīspunktu metienus iemetušais spēlētājs. Šajā rādītājā otrajā vietā ir viņa komandas biedrs Klejs Tompsons, rezultatīvos spēlētājus kopīgi dēvē par Splash Brothers. S. Karija tēvs Dels Karijs arī bijis basketbolists, spēlējis NBA un joprojām ir sava kluba "Hornets" rekordists gūto punktu un iemesto trīspunktu metienu skaitā. Tāpat NBA spēlētājs ir arī viņa jaunākais brālis Sets Karijs. Spēlējis NCAA, kur pārstāvējis Deividsonas Universitātes basketbola komandu "Wildcats". Divas reizes tika atzīts par Dienvidu konferences gada labāko spēlētāju. Karijs ir guvis visvairāk punktu gan Deividsonas Universitātes, gan Dienvidu konferences vēsturē. Universitātes otrajā gadā uzstādījis NCAA rekordu vienā sezonā trāpītajos trīspunktu metienos, trešajā gadā bija NCAA līgas rezultatīvākais spēlētājs (vidēji spēlē 28,6 punkti). 2009. gada NBA draftā Kariju ar kopējo 7. kārtas numuru izraudzījās Goldensteitas "Warriors". Debijas sezonā NBA tika iekļauts sezonas labāko jauno spēlētāju pirmajā izlasē, kā arī bija otrais balsojumā par sezonas labāko debitantu. 2010.—2011. gada sezonā basketbolists tika apbalvots ar Sportsmanship (sportiskuma) balvu. Izlaida daļu 2011.—2012. gada sezonas savainojumu dēļ, lokauta dēļ saīsinātajā sezonā piedalījās vienīgi 26 no 66 spēlēm. 2013. gada 27. februārī zaudējumā pret Ņujorkas "Knicks" guva 54 punktus, kas tobrīd bija sportista rekords. 2012.—2013. gada sezonā uzstādīja līgas rekordu trāpītajos trīspunktu metienos, trāpīja 272 trīspunktniekus. Bija līgas līderis trāpītajos trīspunktniekos arī nākamajās divās sezonās (2014.—2015. gada sezonā uzstādīja atkal jaunu rekordu — 286 iemesti trīspunktnieki). S. Karija pārstāvētā "Warriors" komanda pirmoreiz pēc vairāku sezonu pārtraukuma kvalificējās izslēgšanas spēlēm, kurās sasniedza konferences pusfinālu. 2013. gada 7. decembrī S. Karijs uzstādīja kluba rekordu gūtajos trīspunktu metienos (gūdams 701. trīspunktu metienu). Tika iebalsots NBA Visu zvaigžņu spēles sākumsastāvā. Izslēgšanas spēlēs zaudēja pirmajā kārtā pret Losandželosas "Clippers". S. Karijs tika iekļauts līgas simboliskajā otrajā izlasē. 2015. gada 7. janvārī S. Karijs trāpīja savu 1000. trīspunktu metienu, tā bija viņā 369. spēle, tādējādi viņš šo atzīmi sasniedza ar mazāko spēļu skaitu visā līgas vēsturē. 4. februārī uzstādīja savu karjeras rekordu spēlē gūtajos punktos (51). Saņēma visvairāk balsu Visu zvaigžņu spēles balsojumā. 2014.—2015. gada sezonā bija kluba līderis sezonā, kurā "Warriors" guva visvairāk uzvaru kluba vēsturē (67), pārspēja savu līgas rekordu vienā sezonā iemestajos trīspunktniekos (286). Viņš ir otrais saspēles vadītājs līgas vēsturē, kas bijis komandas, kura sezonā izcīna vismaz 65 uzvaras, rezultatīvākais spēlētājs. Karijs tika atzīts par 2014.—2015. gada sezonas līgas vērtīgāko spēlētāju. Viņš ir otrs "Warriors" kluba spēlētājs, kas saņēmis šo balvu (pirmais bija Vilts Čemberlens). 2014.—2015. gada sezonas noslēgumā kļuva par NBA čempionu "Warriors" sastāvā, finālsērijā ar 4—2 pārspējot Klīvlendas "Cavaliers" vienību. 2015.—2016. gada sezonas noslēgumā "Warriors" finālsērijā piekāpās Klīvlendas "Cavaliers", kas kļuva par čempioniem. Šī bija otrā sezona pēc kārtas, kad S. Karijs tika atzīts par sezonas līgas vērtīgāko spēlētāju; viņš bija arī sezonaas rezultatīvākais spēlētājs ar 30,1 punktu vidēji spēlē. Pēc tam vēl divreiz kļuvis par NBA čempionu ar "Warriors" komandu (2017, 2018), kas abas reizes finālsērijā pieveica "Cavaliers". 2018.—2019. gada NBA sezonas finālsērijā "Warriors piekāpās Toronto "Raptors". Divās sekojošajās sezonās vairāki komandas vadošie spēlētāji guva nopietnas traumas, tādēļ "Warriors" nebija titula pretendenti. Toties 2021. gada sākumā S. Karijs sasniedza karjeras rezultativitātes rekordu, spēlē pret Portlendas "Trail Blazers" (uzvara 137—122) gūdams 62 punktus. 2020.—2021. gada NBA sezonas noslēgumā otro reizi karjerā S. Karijs kļuva par līgas rezultatīvāko spēlētāju (32 punkti vidēji spēlē); šī arī bija rezultatīvākā sezona viņa karjerā. 2021. gada janvārī, aizvadot savu 807. spēli "Warriors" sastāvā, S. Karijs sasniedza un drīz arī apsteidza Krisa Mulina rekordu, kļūdams par visvairāk spēļu aizvadījušo spēlētāju kluba vēsturē. Tāpat viņam pieder "Warriors" rekordi kā visvairāk punktus guvušajam, visvairāk trīspunktu metienus iemetušajam un visvairāk rezultatīvas piespēles iedevušajam spēlētājam 2022. gada februārī S. Karijs NBA Visu zvaigžņu spēlē guva 50 punktus un uzstādīja rekordu ar 16 trāpītiem trīspunktu metieniem, iegūdams karjerā pirmo Visu zvaigžņu spēles vērtīgākā spēlētāja balvu. 2021.—2022. gada NBA sezonas noslēgumā S. Karijs kopā ar "Warriors" iekļuva NBA finālā, Rietumu konferences finālos pārspējot Dalasas "Mavericks". Finālsērijā tika pārspēti Bostonas "Celtics" basketbolisti, un S. Karijs ieguva savu ceturto NBA čempiontitulu, kā arī pirmo reizi karjerā tika atzīts par NBA finālsērijas vērtīgāko spēlētāju. Kopā ar ASV izlasi izcīnīja zelta medaļu 2010. gada Pasaules čempionātā un 2014. gada Pasaules kausā. Ric Bucher. «Is Stephen Curry the Best Shooter Ever? Yes, Say Many of NBA's All-Time Marksmen». Bleacher Report (angļu). Skatīts: 2022-06-03. «TrueHoop Presents: Steph is changing everything we know about the game». ESPN.com (angļu). 2016-03-18. Skatīts: 2022-06-03. «Curry passes Allen as NBA's all-time 3-point king». ESPN.com (angļu). 2021-12-15. Skatīts: 2022-06-03. «Warriors' Stephen Curry wins NBA Sportsmanship Award». NBA.com. 2011. gada 5. maijs. Arhivēts no oriģināla, laiks: 2011. gada 8. maijā. Skatīts: 2011. gada 5. maijs. «Stephen Curry of Golden State Warriors sets new 3-point season record - ESPN». Espn.go.com. 2013. gada 18. aprīlis. Skatīts: 2014. gada 30. aprīlis. «Curry starts in first All-Star Game; LeBron top vote-getter». NBA.com. 2014. gada 23. janvāris. Arhivēts no oriģināla, laiks: 2014. gada 27. janvārī. Skatīts: 2014. gada 25. janvāris. «Pacers at Warriors». NBA.com. Arhivēts no oriģināla, laiks: 2015. gada 4. maijā. Skatīts: 2015. gada 15. februāris. «Mavericks at Warriors». NBA.com. Arhivēts no oriģināla, laiks: 2015. gada 15. februārī. Skatīts: 2015. gada 15. februāris. «Warriors' Curry leading vote-getter, surpassing LeBron, for 2015 All-Star Game». NBA.com. 2015. gada 22. janvāris. Arhivēts no oriģināla, laiks: 2015. gada 13. februārī. Skatīts: 2015. gada 16. februāris. «Sources: Warriors guard Stephen Curry voted Most Valuable Player for 2014-15». ESPN. Skatīts: 2015. gada 4. maijā. «Warriors guard Stephen Curry voted NBA MVP for 2014-15». ESPN. Skatīts: 2015. gada 5. maijā. «Warriors Guard Stephen Curry Named 2014-15 Kia NBA Most Valuable Player». NBA.com. 2015. gada 4. maijs. Skatīts: 2015. gada 4. maijs. USA beat hosts Turkey to land first World Championshp title since 1994 (angliski) ASV pēc 16 gadu pārtraukuma triumfē pasaules čempionātā Vikikrātuvē par šo tēmu ir pieejami multivides faili. Skatīt: Stefens Karijs. Encyclopædia Britannica raksts (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)