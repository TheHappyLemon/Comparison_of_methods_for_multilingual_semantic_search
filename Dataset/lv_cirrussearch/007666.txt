Maksims Solovjovs (krievu: Максим Соловьёв; dzimis 1979. gada 20. februārī) ir bijušais krievu hokejists, aizsargs. Karjeras laikā aizvadījis 428 spēles Kontinentālajā hokeja līgā un 180 spēles Krievijas Superlīgā. Kopā ar Maskavas "Dinamo" kļuvis par divkārtēju Gagarina kausa ieguvēju. Savu profesionālā spēlētāja karjeru Solovjovs uzsāka 1997. gadā, pievienojoties Krievijas Superlīgas kluba Maskavas "CSKA" rindām. Tiesa, no komandas pirmā sastāva viņš izkrita, spēlējot Augstākajā līgā, un Superlīgā Maksims atgriezās vien 2000.—01. sezonā, kad spēlēja Novokuzņeckas "Metallurg" vienībā. No 2001. līdz 2004. gadam Solovjovs spēlēja Augstākās līgas klubā Čehovas "Vitjaz", taču tad pievienojās Balašihas "MVD" rindām. Jau pirmajā sezonā kopā ar "MVD" klubs spēja izcīnīt uzvaru Augstākajā līgā, tādējādi iekļūstot Superlīgā. 2009.—10. sezonā klubs sasniedza Gagarina kausa finālu, kurā gan piekāpās Kazaņas "Ak Bars" vienībai. Pēc sezonas beigām klubs tika apvienots ar Maskavas "Dinamo". Solovjovs savu vietu tajā saglabāja, un sezonas gaitā tika atzīts par līgas oktobra mēneša labāko aizsargu, kā arī spēlēja 2011. gada Kontinentālās hokeja līgas Zvaigžņu spēlē. 2011.-12. un 2012.-13. sezonās, spēlējot Maskavas "Dinamo" rindās, izcīnīja Gagarina kausu. "Dinamo" rindās Solovjovs spēlēja līdz 2017.—18. gada sezonas noslēgumam, pēc kura noslēdza profesionāļa karjeru. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)