Vana Mena (ķīniešu: 王濛; piņjiņs: Wáng Méng; dzimusi 1985. gada 10. aprīlī Cjitahē, Heilundzjanā, Ķīnas Tautas Republikā) ir ķīniešu šorttrekiste, četrkārtējā olimpiskā čempione un četrpadsmitkārtējā pasaules čempione. Ar šo sporta veidu viņa sāka nodarboties deviņu gadu vecumā 1994. gadā. Uzvarot 500 m distancē 2006. gada ziemas olimpiskajās spēlēs Turīnā, Vana Mena kļuva par pirmo ziemas olimpisko spēļu čempioni Ķīnas sporta vēsturē. Nākamajās olimpiskajās spēlēs Vankūverā 2010. gadā viņa kļuva par trīskārtējo olimpisko čempioni, uzvarot divās individuālajās distancēs un stafetē. Laikā no 2003. gada Vana Mena ir izcīnījusi 30 medaļas pasaules čempionātos, tai skaitā 14 zelta medaļas. Viņai piederējuši Pasaules rekordi šorttrekā 500 m un 1000 m individuālajās distancēs, bet kopā ar Ķīnas komandu arī Pasaules rekords 3000 m stafetē.