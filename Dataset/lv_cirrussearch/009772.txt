Volters Perijs Džonsons (angļu: Walter Perry Johnson; dzimis 1887. gada 6. novembrī Hamboltā, Kanzasas štatā, ASV; miris 1946. gada 10. decembrī Vašingtonā, ASV) bija amerikāņu beisbolists un beisbola treneris, spēlēja pičera pozīcijā. Visu profesionāļa karjeru aizvadīja Vašingtonas "Senators" kluba rindās. MLB debitēja 1907. gada 2. augustā un pēdējo spēli MLB aizvadīja 1927. gada 30. septembrī. Pēc beisbolista karjeras beigām viņš pievērsās beisbola trenera amatam: 1928. gadā viņš trenēja dažādas zemāko līgu komandas, laikā no 1929. līdz 1932. gadam viņš vadīja "Senators" vienību, taču no 1932. līdz 1935. gadam bija Klīvlendas "Indians" treneris. Viņš bija viens no dominējošākajiem MLB spēlētājiem visā beisbola vēsturē. Viņš uzstādīja vairākus pičošanas rekordus, no kuriem daži vēl joprojām nav pārspēti. 1913. un 1924. gada sezonās V. Džonsons tika atzīts par Amerikāņu līgas vērtīgāko spēlētāju. 18. karjeras gadā viņš izcīnīja savu pirmo un vienīgu uzvaru Pasaules sērijā. 1936. gadā viņš kļuva par vienu no pieciem pirmajiem beisbolsitiem, kuri tiek uzņemti beisbola slavas zālē. V. Džonsons mira 59 gadu vecumā 1946. gada 10. decembrī no smadzeņu audzēja. 1999. gadā The Sporting News ierindoja V. Džonsonu 4. vietā starp 100 izcilākajiem beisbolistiem, viņš bija visaugstāk ierindotais pičers. Tajā pašā gadā V. Džonsons tika iebalsots MLB gadsimta simboliskajā izlasē. Walter Johnson: Baseball's Big Train, by Henry W. Thomas, Published by U of Nebraska Press, 1998, page 346. On Google Books «Baseball's 100 Greatest Players». The Sporting News. Skatīts: 2008-07-16. Vikikrātuvē par šo tēmu ir pieejami multivides faili. Skatīt: Volters Džonsons. Baseball-Reference profils (angliski)