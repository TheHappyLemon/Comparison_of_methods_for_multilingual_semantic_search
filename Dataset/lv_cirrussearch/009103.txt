Viking 2' bija otrais no "Viking" misijas aparātiem, kas bija identisks "Viking 1" aparātam. "Viking 2" startēja 1975. gada 9. septembrī un pēc 333 dienām sasniedza Marsu. Orbītā ap Marsu zonde iegāja 1976. gada 7. augustā. Tāpat kā "Viking 1", "Viking 2" pirmo mēnesi pavadīja, meklējot piemērotāko vietu nolaižamā aparāta nosēdināšanai. "Viking 2" fotogrāfijas tika salīdzinātas ar "Viking 1" iegūtajām fotogrāfijām, lai iegūtu pilnīgāku ainu par planētas virsmu. 1976. gada 3. septembrī tika atdalīts nolaižamais aparāts un orbitālais aparāts uzsāka planētas kartografēšanu. 1977. gadā tika pamanīta noplūde "Viking 2" dzinēju sistēmā un šī iemesla dēļ bija apgrūtināta zondes manevrētspēja. Orbitālais aparāts darbojās līdz 1978. gada 25. jūlijam, kopumā apriņķojot Marsu 706 reizes un iegūstot vairāk nekā 16000 fotogrāfiju. "Viking 2" nolaižamais aparāts tika atdalīts 1976. gada 3. septembrī. Nosēšanās notika tāpat kā ar "Viking 1" nolaižamo aparātu un "Viking 2" nosēdās Utopia Planitia rajonā. Nosēšanās brīdī viena no nolaižamā aparāta balsta kājām trāpīja uz akmens un aparāts nosēdās šķībi (8 grādu novirze — salīdzinājumā "Viking 1" nolaižamais aparāts nosēdās gandrīz precīzi horizontāli). Uzreiz pēc nosēšanās sākās apkārtnes fotografēšana un tika veikti vairāki Marsa grunts eksperimenti un seismogrāfiskās analīzes. "Viking 2" nolaižamais aparāts darbojās līdz 1980. gada 11. aprīlī, kad aparātam atslēdzās baterijas.