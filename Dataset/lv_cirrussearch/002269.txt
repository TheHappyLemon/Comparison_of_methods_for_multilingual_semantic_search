Kevins Veins Durants (angļu: Kevin Wayne Durant; dzimis 1988. gada 29. septembrī Vašingtonā, ASV) ir amerikāņu basketbolists, spēlē vieglā uzbrucēja pozīcijā, ASV basketbola izlases dalībnieks. 2023. gadā pārstāv Nacionālās basketbola asociācijas (NBA) klubu Fīniksas "Suns", bet iepriekš spēlējis Oklahomasitijas "Thunder", Goldensteitas "Warriors" un Bruklinas "Nets" komandās. 2017. un 2018. gada NBA čempions "Warriors" sastāvā, abās sezonās viņš bija arī finālsērijas vērtīgākais spēlētājs. 2014. gadā atzīts par NBA sezonas vērtīgāko spēlētāju. Četras sezonas bijis NBA sezonas rezultatīvākais spēlētājs. NCAA pārstāvēja Teksasas Universitātes komandu. Pēc vienas izcilas sezonas koledžu basketbolā K. Durants pieteicās NBA draftam. 2007. gada NBA draftā viņu izraudzījās Sietlas "SuperSonics" ar kopējo otro kārtas numuru. Debijas sezonā viņš tika atzīts par sezonas labāko debitantu, kā arī tika iekļauts līgas simboliskajā debitantu pirmajā izlasē. 2009.—2010. (30,1 punkts vidēji spēlē), 2010.—2011. gada NBA sezonā (27,7 punkti), 2011.—2012. gada NBA sezonā (28,8 punkti) un 2013.—2014. gada NBA sezonā bija sezonas rezultatīvākais spēlētājs. Četras reizes ticis iekļauts līgas simboliskajā pirmajā izlasē, kā arī piecas reizes piedalījies NBA Visu zvaigžņu spēlē. Veiksmīgi startēja 2011. gada NBA izslēgšanas spēlēs, kurā "Thunder" sastāvā aizkļuva līdz Rietumu konferences finālam, kur piekāpās nākamajiem sezonas čempioniem Dalasas "Mavericks", savukārt nākamajā gadā sasniedza NBA finālu, kur zaudēja Maiami "Heat". 2012. gada Visu zvaigžņu spēlē tika atzīts par spēles vērtīgāko spēlētāju. 2013.—2014. gada sezonā laboja Maikla Džordana rekordu kā spēlētājs ar visvairāk spēlēm pēc kārtas ar katrā gūtiem vismaz 25 punktiem (Durantam tāda bija 41 spēle). Šajā sezonā arī saņēma savu pirmo sezonas vērtīgākā spēlētāja balvu, kļūstot par pirmo spēlētāju kopš Elena Aiversona (2001), kas vienā sezonā bijis gan rezultatīvākais, gan saņēmis vērtīgākā spēlētāja balvu. 2016. gada vasarā K. Durants kā brīvais aģents pārgāja uz iepriekšējās sezonas NBA finālisti un aiziepriekšējās sezonas čempionvienību Goldensteitas "Warriors", izraisot lielas daļas līdzjutēju un basketbolistu nepatiku. Jau pirmajā sezonā kopā ar "Warriors" K. Durants kļuva par NBA čempionu un saņēma arī finālsērijas labākā spēlētāja balvu. To pašu sasniegumu viņam izdevās atkārot arī sekojošajā sezonā. 2019. gada NBA finālsērijā, kurā "Warriors" zaudēja Toronto "Raptors", K. Durants guva smagu Ahilleja cīpslas traumu, kas nozīmēja nākamās sezonas izlaišanu. 2019. gada 30. jūnijā K. Durants paziņoja, ka plāno kļūt par Bruklinas "Nets" spēlētāju. 7. jūlijā viņš nonāca "Nets" sastāvā sign-and-trade darījuma rezultātā. Visu 2019.—2020. gada NBA sezonu K. Durants izlaida, taču komanda pastiprinājās, piesaistot Kairiju Ērvingu un Deandrē Džordanu. Basketbola laukumā K. Durants atgriezās 2020. gada decembrī, spēlējot nozīmīgu lomu "Nets" veiksmīgajā sezonas sākumā. 2021. gada janvārī komanda piesaistīja vēl vienu pirmā lieluma zvaigzni Džeimsu Hārdenu, tomēr rezultāts sezonas noslēgumā nesasniedza gaidīto: 2021. gada NBA izslēgšanas spēlēs komanda sasniedza Austrumu konferences pusfinālu, kurā piekāpās Milvoki "Bucks". K. Durants bija komandas līderis šajā play-off turnīrā. 2022. gada 2. aprīlī K. Durants uzstādīja savu karjeras rezultativitātes rekordu, gūstot 55 punktus zaudētā spēlē (115—122) pret Atlantas "Hawks" (viņš iemeta 8 no 10 trīspunktu metieniem, kas arī bija karjeras rekords). 2023. gada februārī, īsi pirms maiņu termiņa beigām, K. Durants tika aizmainīts uz Fīniksas "Suns" pret Mikalu Bridžesu, Kameronu Džonsonu, Džē Krauderu un četrām pirmās kārtas drafta izvēlēm (no Bruklinas uz Fīniksu pārcēlās arī T. J. Vorens). Kopā ar ASV izlasi izcīnīja zelta medaļu 2010. gada Pasaules čempionātā, kur K. Durants tika atzīts par turnīra vērtīgāko spēlētāju. Vēl ir svinējis uzvaru 2012. gada vasaras olimpiskajās spēlēs un 2016. gada vasaras olimpiskajās spēlēs. 2010. gadā tika atzīts par ASV gada labāko basketbolistu. «Thunder's Kevin Durant wins 2013-14 Kia NBA Most Valuable Player Award». NBA.com. Turner Sports Interactive, Inc. 2014. gada 6. maijs. Arhivēts no oriģināla, laiks: 2014. gada 7. maijā. Skatīts: 2014. gada 6. maijs. Marc Stein. «Kevin Durant wins first MVP award». espn.go.com, 2014. gada 6. maijs. nba.com. «Hawks overcome Durant's 55, seize lead for 8th place». «SUNS COMPLETE TRADE FOR KEVIN DURANT, T.J. WARREN». www.nba.com (angļu). Skatīts: 2023-03-24. Brendan Gallagher. «USA beat hosts Turkey to land first World Championshp title since 1994». Telegraph.co.uk. Skatīts: 2012-01-23. «ASV pēc 16 gadu pārtraukuma triumfē pasaules čempionātā». Sportacentrs.com. 2010-09-12. Skatīts: 2012-01-23. «Simboliskais piecinieks bez pārsteigumiem; Durants - MVP». Sportacentrs.com. 2010-09-13. Skatīts: 2012-01-23. «ASV pēdējā ceturtdaļā ieslēdz aizsardzību un uzvar spāņus». Sportacentrs.com. 2012. gada 12. augustā. Skatīts: 2012. gada 12. augustā. «Kevin Durant, U.S. pull through in final as Spain can't rain on parade». ESPN.go.com. 2012. gada 12. augustā. Skatīts: 2012. gada 12. augustā. «Durants - ASV gada basketbolists». Sportacentrs.com. 2010-12-15. Skatīts: 2012-01-23. Vikikrātuvē par šo tēmu ir pieejami multivides faili. Skatīt: Kevins Durants. Encyclopædia Britannica raksts (angliski) Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)