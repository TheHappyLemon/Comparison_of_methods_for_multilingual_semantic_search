Planšetdators ir pārnēsājams dators, kam informācijas ievade galvenokārt notiek izmantojot skārienjūtīgo ekrānu, nevis tastatūru vai peli kā, piemēram, personālajam datoram. Planšetdatori ir samērā jauns datoru veids, kas parādījās 2000. gadu sākumā, bet savu plašāku izplatību ieguva tikai ap 2010. gadu, kad tirgū parādījās kompānijas Apple Inc. izstrādātais planšetdatora iPad modelis. Planšetdatori pēc pielietojuma veida var tikt iedalīti personālajos planšetdatoros un interneta planšetdatoros. Planšetdatori mēdz ievērojami atšķirties no citiem datoru veidiem, tiem ir vairākas priekšrocības un trūkumi. Planšetdatori ir brīvi izmantojami apkārtējā vidē, piemēram, tos var ērti lietot stāvot vai guļot. Tie arī aizņem daudz mazāk vietas. Skārienjūtīgais ekrāns pieļauj daudz ērtāku programmu izmantošanu, kam uz personālā datora būtu nepieciešama peles palīdzība, piemēram, zīmēšana, attēlu rediģēšana, dažādu veidu datorspēļu spēlēšana, tomēr tas padara lēnāku datu ievades ātrumu, kam būtu nepieciešama tastatūra, piemēram, rakstot tekstus. Daudziem planšetdatoriem gan ir iespēja pieslēgt tās pašas perifērijas ierīces, ko personālajiem datoriem, tai skaitā arī tastatūru un peli. Dominējošās planšetdatoru operētājsistēmas 2013. gada beigās ir iOS, kas ir kompānijas Apple izstrādāta, slēgta mobilā operētājsistēma, kas pieejama tikai šīs kompānijas produkcijā, un Google Android, kas ir atvērtā koda projekts, kuru izstrādājusi kompānija Google inc. Šo divu operētājsistēmu panākumus nosaka milzīgais lietotņu jeb lietotņu klāsts un atbalstošo iekārtu izplatība. Apple gadījumā — iPad un iPad mini produktu pārdošanas panākumi, Android gadījumā — Samsung Galaxy Tab, Acer Iconia, Asus EEE pad un citu pārdošanas panākumi. Ir pieejamas arī citu izstrādātāju operētājsistēmas, tostarp Microsoft Windows 8, Samsung Bada, HP WebOS, Linux u.c., tomēr nelielā lietotņu izstrādātāju atbalsta dēļ tām nav izdevies piesaistīt vērā ņemamu lietotāju loku. Personālais planšetdators (angļu: tablet PC) ir aprīkots ar skārienekrānu un to var vadīt gan ar irbuli, gan ar roku, turklāt gan izmantojot, gan arī neizmantojot tastatūru un peli. Šī datora galvenā atšķirība ir savietojamība ar IBM PC datoriem un iespēja tajos uzinstalēt pilnvērtīgas operētājsistēmas, piemēram, Windows NT saime (Windows XP Tablet PC Edition, Windows 7); Apple Mac OS X; Linux Šāda operētājsistēma ļauj lietotājam neierobežoti izmantot jebkuru programmnodrošinājumu, kas pieejams stacionārajiem datoriem. Plānais personālais dators (angļu: slate PC) — personālā planšetdatora kompaktais variants ar ekrāna diagonāli 7—11 collu lielumā. Tas paredzēts galvanokārt konkurencei ar interneta planšetdatoriem. Tas ir ar IBM PC savietojams dators un izmanto kādu operētājsistēmu, piemēram, Windows. Tam ir nelielas interfeisa atšķirības, jo tas paredzēts vadībai ar vairākiem pirkstiem vienlaicīgi (multitouch). Teksta ievadei izmanto tikai virtuālo tastatūru, lai gan teorētiski ar bluetooth interfeisu ierīcei var pieslēgt arī ārējo fizisko tastatūru. Ultramobilais planšetdators (angļu: ultra-mobile PC), agrāk pazīstams ar Origami Project nosaukumu — ļoti maza izmēra planšetdators, kas līdzinās mobilajam tālrunim. UMPC ierīces ir jauns mobilo datoru tips, apmēram pa vidu starp personālajiem un kabatas datoriem. Tā ir neliela ierīce, ko darbina zemas jaudas Intel Pentium vai VIA C7-M procesors ar aptuveni 1 GHz frekvenci. Interneta planšetdators (angļu: Internet tablet, Web tablet) — planšetdatoru veids, kam ekrāna diagonāle var būt 4—11 collas liela. Tas ir netbuka un viedtālruņa apvienojums. Interneta planšetdatori parasti ir pieslēgti internetam ar Wi-Fi vai 3G/4G savienojumu. Tāpēc interneta planšetdatorus ir ērti izmantot, lai sērfotu internetā, darbinātu interneta lietotnes un lietotu dažādus interneta pakalpojumus. Interneta planšetdatoru vada ar roku, neizmantojot fizisko tastatūru un peli. Daži mūsdienīgākie datori ļauj vadīt programmas ar vairākiem pieskārieniem vienlaicīgi (multitouch). Atsevišķi interneta planšetdatori sāka parādīties jau 2000. gadu sākumā, bet plašu popularitāti tie ieguva tikai 2010. gadā pēc Apple iPad izlaišanas. Galvenā šo datoru īpatnība ir to nesavietojamība ar IBM PC datoriem un to izmantotajām operētājsistēmām. Šajos datoros tiek izmantotas tādas viedtālruņiem paredzētās operētājsistēmas, kā: Apple iOS Google Android HP Palm webOS RIM BlackBerry Tablet OS Intel/Nokia MeeGo Microsoft Windows CE for MID Vai arī uz mākoņu servisam un interneta lietotnēm orientētas operētājsistēmas, piemēram, Google Chrome OS Jolicloud Mobilā operētājsistēma neļauj izmantot visu programmnodrošinājuma klāstu, kas pieejams stacionārajiem datoriem, un šajā ierobežotajā funkcionalitātē tie līdzinās elektroniskajām grāmatiņām. Tomēr interneta planšetdatoriem ir vairāk iespēju, nekā elektroniskajām grāmatiņām, piemēram, web-sērfings, teksta lasīšana, ziņojumapmaiņas programmu izmantošana, VoIP un SIP servisi, dokumentu rediģēšana un multimediju failu atskaņošana. Mobilās interneta ierīces (angļu: Mobile Internet Device, MID) — kompakti personālie datori ar ekrāna diagonāles izmēru 4—7 collas. Tās paredzētas galvenokārt interneta mājaslapu pārlūkošanai un interneta servisu lietošanai. Kā atsevišķu klasi, MID no UMPC atdalīja Intel. Speciāli šai ierīču kategorijai Intel izstrādāja energoefektīvus x86 savietojamus Intel Atom procesorus ar samazinātu simtuma atdevi (zem 2,5 W). Elektroniskā grāmata (angļu: E-book) — kopējs šauras planšetdatoru grupas nosaukums, kas paredzēti teksta informācijas attēlošana elektroniskā veidā. Salīdzinājumā ar kabatas un personālajiem planšetdatoriem, elektronisko grāmatiņu funkcionalitāte ir visai ierobežota. Pamatraksts: Plaukstdators Kabatas personālais dators (angļu: Personal Digital Assistant, PDA) — pārnēsājama skaitļošanas ierīce ar plašu funkcionalitāti. Sākotnēji PDA tika izmantoti kā elektroniskie plānotāji. Tagad PDA pilnībā nomainīja komunikatori — PDA ar radiosakaru iespējām. Ar "klasisko" PDA nav iespējams zvanīt un tas nav mobilais tālrunis. Kabatas personālā datora iespējas: Lasīšana Apvidus kartes Notikumu plānošana katrai dienai Piezīmes Audio atskaņotājs Teksta ievade Attēlu apskate Video atskaņošana Savienojums ar internetu. Var pieslēgties ar mobilo tālruni (Bluetooth/IrDa) vai, izmantojot bezvadu Wi-Fi vai WiMAX tīklu; funkcionē arī GPRS un EDGE. Spēles Grafiskās programmas Attālināta vadīšana Biroja (office) programmas Atskaišu vadība. PDA plaši lieto tirdzniecībā informācijas ievākšanai par preces pārpalikumiem tirdzniecības vietā. Programmēšana Foto un video kamera