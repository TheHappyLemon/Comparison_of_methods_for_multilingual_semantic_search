Voshod (no krievu: Восход "ausma", "lēkts") bija PSRS kosmosa kuģu sērija 1964. — 1966. gadā. To palaišanas mērķis bija uzstādīt vairākus pilotējamo kosmisko lidojumu rekordus: ar Voshod-1 pirmoreiz kosmosā palaista trīs cilvēku apkalpe; ar Voshod-2 pirmoreiz cilvēks veicis iziešanu atklātā kosmosā; tika gatavoti, bet nerealizēti vēl citi uzdevumi. Voshod īsā laikā tika izstrādāts, modificējot kosmosa kuģi Vostok. Kosmosa kuģis sastāvēja no sfēriska nolaižamā aparāta, kurā bija kosmonautu sēdvietas, un koniska instrumentu nodalījuma, kurā atradās dzinējsistēma. Nolaižamais aparāts pēc izmēriem bija identisks Vostok: diametrs 2,3 m, tāda pati vadības sistēma, bet masa bija par pustonnu lielāka (2900 kg). Kabīnes iekšējās atmosfēras sastāvs bija analoģisks Zemes gaisa sastāvam (skābeklis un slāpeklis) ar spiedienu viena atmosfēra. Nolaišanās notika ballistiskā trajektorijā. Bija apgādāts ar vienu izpletni. Atšķirībā no Vostok, kurš nebija apgādāts ar mīkstās piezemēšanās sistēmu un kosmonautam pirms nolaišanās vajadzēja katapultēties un ar izpletni nolaisties atsevišķi no kapsulas, Voshod nebija vietas vairākām katapultām, tāpēc bija apgādāts ar mīkstās piezemēšanās cietās degvielas raķešdzinēju Elbrus, kurš bija piekarināts pie izpletņa atsaitēm. Sēdvietas kosmosa kuģī bija ierīkotas perpendikulāri agrākajam Vostok krēslam, bet vadības panelis atradās tajā pašā vietā. Šādā konfigurācijā bija apgrūtināta instrumentu nolasīšana. Instrumentu nodalījums arī bija identisks Vostok: diametrs 2,43 m, garums 2,25 m, masa 2,27 t. Tajā atradās bremzēšanas šķirdās degvielas dzinējsistēma ar degvielas tvertnēm, kurā ietilpa 275 kg raķešdegvielas. Elektrosistēma tika barota ar akumulatoru baterijām, kuru ietilpība bija 24,0 kW h. Nolaižamā aparāta augšpusē bija uzstādīts rezerves bremzēšanas cietās degvielas dzinējs, Tāds nebija Vostok, bet, ja rastos kļūme galvenajā dzinējsistēmā, kuģī pietiktu skābekļa desmit dienu lidojumam, kuru laikā kosmiskais aparāts, bremzējoties Zemes atmosfērā, pats noietu no orbītas. Voshod trīs cilvēku apkalpei nepietiktu skābekļa desmit dienām, tāpēc nācās pievienot rezerves dzinēju. Kosmosa kuģim nebija drošības sistēmas augšupceļā, ja raķete avarētu. Voshod bija divas modifikācijas: 3KV (krievu: ЗКВ) un 3KD (ЗКД). Vostok pilotējamajiem kuģiem bija indekss 3KA. 3KV bija trīsvietīgs kuģis. Masa 5320 kg (vēlākajiem — 5700 kg). Vostok viena kosmonauta katapultas krēsla vietā tika ierīkotas trīs amortizatizētas sēdvietas. Kosmonauti bija apģērbti treniņtērpos, skafandriem pietrūka vietas. 3KD (sākotnējais nosaukums Vihod — Выход, "iziešana") bija divvietīgs kuģis ar masu 5682 kg. Kosmonauti bija tērpti skafandros Berkut, kurā viens no viņiem veica iziešanu kosmosā. Pie nolaižamā aparāta bija piestiprināta piepūšama slūžu kamera, kura tika atdalīta pēc tās izmantošanas. Saliktā stāvoklī tās diametrs bija 0,7 m, augstums 0,77 m un masa 250 kg. Pēc izvēršanas kamera pagarinājās līdz 2,5 m ar ārējo diametru 1,2 m un iekšējo — 1,0 m. Lai gan iziešanu kosmosā varēja veikt, dehermetizējot visu nolaižamo aparātu, tomēr tādā gadījumā varētu pārkarst elektrosistēmas, kuras tika dzesētas ar gaisu. Šī iemesla dēļ tika uzkonstruēta ārējā slūžu kamera, kur ļāva saglabāt atmosfēru kapsulā nepārtraukti. Voshod kosmosa kuģi tika palaisti ar nesējraķeti Voshod, kas bija Vostok jaudīgāka versija. 3KD kuģa palaišanai raķetes augšgals tika izveidots ar paplašinājumu sānā, lai pārklātu slūžu kameru. Voskhod Mark Wade, Encyclopedia Astronautica (angliski)