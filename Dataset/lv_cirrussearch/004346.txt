Enthusia Professional Racing ir sacīkšu žanra datorspēle ar vairāk nekā 211 automašīnām un 46 sacīkšu trasēm, kura pieejama tikai Playstation 2 konsolei. Spēlē ir iestrādāts ļoti augsta līmeņa braukšanas simulācijas modelis, kurš Enthusia Professional Racing simulācijas jomā nostāda vienā līmenī ar Gran Turismo sēriju un citām šī žanra datorspēlēm. Enthusia Life - Spēlētāja uzdevums ir iegūt pēc iespējas augstāku vietu un noturēt to visā sacensību gaitā. Atšķirībā no citām sacīkšu spēlēm, par uzvarām tiek doti punkti: tie uzlabo automašīnas braukšanas īpašības un paaugstina spēlētāja līmeni. Pēc katras sacensības spēlētājam ir iespēja iegūt jauno auto no piedāvātā saraksta. Nospiežot pogu, kursors nejaušas izvēles rezultātā apstājas uz konkrēta automašīnas nosaukuma. Algoritms paredz arī gadījumus, kad jauns spēkrats netiek atvērts. Katrai sacīkstei ir noteikts maksimālais punktu skaits, ko var iegūt tās beigās. Par pirmo vietu maksimālais punktu skaits tiek reizināts ar koeficientu 1, par otro vietu - ar 0,6 utt. Spēlētāja kopējais reitings tiek rēķināts balstoties uz pēdējo 12 nedēļu rezultātiem, t.i. vidējo iegūto punktu skaitu (katru nedēļu - viena sacīkste). Piedaloties sacīkstēs ar zemākas klases auto, spēle par uzvarām piešķir vairāk punktu nekā braucot ar augstākas klases spēkratiem. Enthusia Life režīmā ir 6 sacīkšu klases: RN, RIV, RIII, RII, RI un RS, kur RN ir iesācējiem, bet RS kļūst pieejama sasniedzot karjeras pašu virsotni. Katrā klasē pieejamas sacīkšu trases un oponenti ar iepriekš noteiktu sarežģītības pakāpi jeb koeficientiem. Jo lielāks koeficients, jo sarežģītāka būs sacensība un jo vairāk punktu tiks dots par uzvaru. Ar katru jaunu sacīkšu klasi tiek atvērtas jaunas trases un automašīnas. Ja spēlētāja reitings krītas līdz noteiktai atzīmei, augstākas klases kļūst nepieejamas līdz brīdim, kad reitings atkal cēlies. Driving revolution - Spēlētājs ar konkrētu automašīnu pārvietojas pa trasi un šķērso ātruma kontrolpunktus. Kontrolpunkti ir ieprogrammēti uz konkrētu ātruma režīmu, ar kuru spēlētājam tie jāšķērso. Time attack - Sacensība ar laiku. Spēlētājam trasē jāuzstāda labākais laiks . Free racing - Brīva trašu un automašīnu izvēle. Vairāk trases tiek atvērtas Enthusia Life režīmā, bet automašīnas - Driving revolution režīmā. Versus racing - Daudzpēlētāju režīms. Sacensība ar otru spēlētāju. Nepieciešama otrs spēlvadnis. Kopējo trašu skaitu nosaka unikālo trašu varianti (nakts trases, lietus trases, braukšanas pretējā virzienā trases, ceļa segumi - asfalts, dubļi, sniegs; braukšanā kalnā vai no kalna). Spēlē pārsvarā ir fantāziju trases.