2M1027b ir citplanēta, kas riņķo ap brūno punduri 2M1207, kas atrodas Centaura zvaigznājā, aptuveni 170 gaismas gadu attālumā no Zemes. Šī ir viena no pirmajām planētām, kas nofotografēta infrasarkanajā diapazonā. Planētu atklāja 2004. gada aprīlī ar VLT teleskopu, kas atrodas Paranal observatorijā Čīlē un to izdarīja komanda no Eiropas Dienvidu observatorijas Gael Chauvin vadībā. Planētas masa ir 4,2 reizes lielāka par Jupitera masu, tās rādiuss ir 1,5 reizes lielāks nekā Jupiteram. Planēta brūno punduri 2M1207 apriņķo 40,6 AU attālumā un, par spīti attālumam, planēta ir ļoti karstas gāzes gigants, ar temperatūru ≈1300 °C. Augstās temperatūras iemesls varētu būt saraušanās gravitācijas iedarbībā, jo kodolsintēzes apakšējā robeža noteikta ap 13 Mjup. Ja mūsu planēta riņķotu pa to pašu orbītu, pa kuru riņķo 2M1027b, tad uz tās būtu -265 °C liels aukstums, kas būtu pietiekams, lai sasaldētu tādas gāzes, kā ūdeņradis, neons, skābeklis. Ir varbūtība, ka ap šo citplanētu varētu riņķot Zemei līdzīgs pavadonis, kur spīd 2 saules, viena (pati citplanēta) silda vienu puslodi, bet otra (centrālais brūnais punduris) — abas puslodes. Otra saule sildītu temperatūru neietekmējošā līmenī, bet pildītu piegaismošanas funkcijas.