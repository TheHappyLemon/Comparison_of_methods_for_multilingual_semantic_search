Ūle Bornemans Bulls (Ole Borneman Bull, dzimis 1810. gada 5. februārī Bergenā, miris 1880. gada 17. augustā Lisē (Lysø) pie Bergenas) - norvēģu vijolnieks. Pazīstams kā mūziķis, kurš pasaulei atklāja Edvarda Grīga mūziku. Jau desmit gadu vecumā spēlēja vijoli Bergenas simfoniskajā orķestrī. Starptautisku atzinību ieguva Parīzē. Bija Norvēģijas neatkarības atbalstītājs. 1850. gadā bija viens no norvēģu nacionālā teātra dibinātājiem. Vairākkārt ar lieliem panākumiem koncertēja ASV, kur iegādājās zemi, uz kuras nodibināja apmetni - Jauno Norvēģiju. Roberts Šūmanis salīdzinājis Bullu ar Paganīni. Bulls bija draugos ar Listu, un viņi dažkārt koncertēja kopā.