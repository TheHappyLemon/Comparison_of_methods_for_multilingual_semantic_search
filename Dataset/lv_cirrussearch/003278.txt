Polijas zemnieku partija (poļu: Polskie Stronnictwo Ludowe, PSL) — agrāra politiska partija Polijā. Viena no vecākajām Polijas politiskajām partijām. Radās 1895.gadā Austroungārijas teritorijā, un tai bijuši pārstāvji jau Austroungārijas parlamentā Vīnē. Partijas vārds starp pasaules kariem saistīts ar vienu no tā laika ievērojamākajiem Polijas politiķiem — Vincentu Vitosu (Wincenty Witos). Vitoss starpkaru Polijā bija vairākkārtējs Polijas premjers un viens no galvenajiem Juzefa Pilsudska politiskajiem pretiniekiem. Otrā pasaules kara laikā partijas biedrs Staņislavs Mikolajčiks (Stanisław Mikołajczyk), bija Polijas emigrācijas valdības vadītājs. Pēc kara viņš atgriezās Polijā politiski mēģinot pretoties komunistu nākšanai pie varas, bet, kad tas neizdevās, pameta valsti. Polijas zemnieku partija tomēr izdzīvoja visus komunistu valdīšanas gadus, lai arī bija Polijas apvienotās strādnieku partijas satelīts. 1989.gadā partija ietilpa pirmajā nekomunistiskajā Polijas valdībā, tomēr pēc 1995. gada bija reformēto komunistu — Demokrātiskās kreiso savienības sabiedrotie. Partijas līderis — divkārtējs Polijas premjers (1992, 1992-1995) Valdemārs Pavlaks (Waldemar Pawlak).