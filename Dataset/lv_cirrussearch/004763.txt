Anita Vlodarčika (poļu: Anita Włodarczyk, dzimusi 1985. gada 8. augustā Ravičā, Polijā) ir poļu vieglatlēte, vesera metēja, pasaules rekordiste šajā disciplīnā. Viņa ir trīskārtēja olimpiskā čempione un četrkārtēja pasaules čempione. A. Vlodarčikas pirmais lielākais panākums bija uzvara 2009. gada Pasaules čempionātā Berlīnē ar jaunu pasaules rekordu — 77,96 m. 2010. gada 6. jūnijā Bidgoščā viņa sev piederošo pasaules rekordu vēl uzlaboja, sasniedzot 78,30 m (šo pasaules rekordu 2011. gadā uzlaboja Betija Heidlere no Vācijas). Toties šajā pašā vasarā notikušais Eiropas čempionāts Barselonā A. Vlodarčikai nebija veiksmīgs — nācās samierināties ar bronzas medaļu (aiz B. Heidleres un Tatjanas Lisenko) un rezultātu 73,56 m. 2012. gada olimpiskajās spēlēs un 2013. gada Pasaules čempionātā A. Vlodarčika sākotnēji izcīnīja sudraba medaļas, piekāpjoties vienīgi T. Lisenko, bet pēc Lisenko diskvalifikācijas dopinga lietošanas dēļ Vlodarčikai tika piešķirtas zelta medaļas abās šajās sacensībās. Pasaules čempionātā Maskavā viņa aizmeta 78,46 m, kas bija sportistes personiskais un jauns Polijas rekords. A. Vlodarčika ir uzvarējusi četros Eiropas čempionātos pēc kārtas: 2012. gadā Helsinkos, 2014. gadā Cīrihē, 2016. gadā Amsterdamā un 2018. gadā Berlīnē. 2014. gada 31. augustā A. Vlodarčika atguva pasaules rekordu, sacensībās Berlīnē veseri aizmetot 79,58 m tālumā. 2015. gada 27. jūnijā Vroclavā uzlaboja pasaules rekordu līdz 79,83 m, bet 1. augustā uzlaboja rekordu līdz 81,08 m, kļūstot par pirmo sievieti, kas pārvarējusi 80 m robežu. 2016. gada vasaras olimpiskajās spēlēs Riodežaneiro izcīnīja zelta medaļu, sasniedzot jaunu pasaules rekordu un uzstādot olimpisko rekordu — 82,29 m. 2016. gada 28. augustā sacensībās Varšavā vēlreiz laboja sev piederošo pasaules rekordu, sasniedzot 82,98 metrus. Viņa tika atzīta par 2016. gada labāko Polijas sportisti. 2017. gada Pasaules čempionātā Londonā izcīnīja vēl vienu zelta medaļu, bet 2019. gada Pasaules čempionātā nepiedalījās savainojuma dēļ. 2020. gada vasaras olimpiskajās spēlēs, kas norisinājās 2021. gadā Tokijā, izcīnīja savu trešo olimpisko zelta medaļu, raidot veseri 78,48 metru tālumā. Viņa kļuva par pirmo sieviešu sportisti, kura trīs reizes pēc kārtas uzvarējusi vienā vieglatlētikas olimpisko spēļu disciplīnā. Vesera mešanā — 82,98 m (2016. gada 28. augusts Varšava) Diska mešanā — 52,26 m (2008. gada 21. augusts Poznaņa) «Vlodarčika vēlreiz labo pasaules rekordu vesera mešanā». sportacentrs.com. 2016. gada 28. augustā. Skatīts: 2021. gada 21. oktobrī. «Włodarczyk sportowcem 2016 roku w plebiscycie "Przeglądu Sportowego"». polsatsport.pl (poļu). 2017. gada 7. janvārī. Skatīts: 2021. gada 21. oktobrī. «Vlodarčika izcīna trešo olimpisko zeltu un raksta sieviešu vieglatlētikas vēsturi». sportacentrs.com. 2021. gada 3. augustā. Skatīts: 2021. gada 21. oktobrī. Vikikrātuvē par šo tēmu ir pieejami multivides faili. Skatīt: Anita Vlodarčika. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)