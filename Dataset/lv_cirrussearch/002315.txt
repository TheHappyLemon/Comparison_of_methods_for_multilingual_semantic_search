Huans Karloss Navarro Feiho (katalāņu: Juan Carlos Navarro Feijoo; dzimis 1980. gada 13. jūnijā Barselonā, Spānijā) ir katalāņu basketbolists, spēlē aizsarga pozīcijā, Spānijas basketbola izlases kapteinis. Pašlaik (2017) pārstāv Spānijas ACB līgas klubu FC Barcelona. FC Barcelona pieaugušo komandā H. K. Navarro sāka spēlēt 17 gadu vecumā. 2003. gadā Barselonas komandas sastāvā viņš pirmo reizi kļuva par Eirolīgas uzvarētāju. H. K. Navarro tika draftēts 2002. gada NBA drafta otrajā kārtā ar 40. numuru. Tomēr viņš nedevās spēlēt uz Vašingtonas "Wizards", bet palika Barselonā. 2007. gadā "Wizards" aizmainīja tiesības uz H. K. Navarro uz Memfisas "Grizzlies", kur jau spēlēja viņa tautietis un draugs Pau Gazols. Nākamo sezonu katalāņu basketbolists spēlēja NBA, gūstot vidēji 10,9 punktus "Grizzlies" sastāvā. Pēc sezonas H. K. Navarro tika iekļauts līgas simboliskajā otrajā debitantu izlasē. 2008. gada vasarā H. K. Navarro noslēdza līgumu uz četriem gadiem ar FC Barcelona par 9,5 miljoniem eiro un līdz ar to atgriezās Eiropā. Kopā ar FC Barcelona viņš ir 8 reizes uzvarējis ACB līgā, kā arī divreiz Eirolīgā (2003 un 2010). Pašlaik H. K. Navarro ir visu laiku rezultatīvākais Eirolīgas spēlētājs. Kopā ar Spānijas izlasi ir izcīnījis sudraba medaļu divās Olimpiskajās spēlēs, uzvarējis 2006. gada Pasaules čempionātā. Eiropas čempionātos ir svinējis divas uzvaras (2009, 2011), izcīnījis divas sudraba medaļas (2003, 2007) un vienu bronzas medaļu (2001). 2011. gada Eiropas čempionātā viņš tika atzīts par visa turnīra vērtīgāko spēlētāju. Diamantidis nozog uzvaru Malagā, Navarro uzstāda Eirolīgas rekordu Eirolīgas profils (angliski) NBA.com profils (angliski) Sports-Reference profils (angliski)