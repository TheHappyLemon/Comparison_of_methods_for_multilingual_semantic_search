Vents Armands Krauklis (dzimis 1964. gada 3. februārī Valkā) ir latviešu politiķis un mūziķis, kā arī televīzijas raidījumu vadītājs. Viņš ir bijis Valkas pilsētas domes priekšsēdētājs (2001—2006), pēc tam 9. Saeimas deputāts, un vēlāk — Valkas novada domes priekšsēdētājs (2013—2023). 2011. gadā izveidojis Vidzemes partiju, bet agrāk bijis Tautas partijas biedrs. Dzimis Valkā, bet bērnību pavadījis Trikātā, kur sācis skolas gaitas, un Gaujienā. V. A. Krauklis studējis Latvijas Valsts universitātes Žurnālistikas nodaļā, ko nav pabeidzis, bet augstāko izglītību ieguvis, jau būdams aktīvs politiķis, kad 2006. gadā absolvējis Latvijas Universitātes Ekonomikas un vadības fakultāti. Pirms politiskās darbības sākuma izmēģinājis spēkus daudzās jomās. V. A. Krauklis ir strādājis Valkas J. Cimzes mūzikas skolā, bijis korespondents laikrakstā "Darba Karogs", vēlāk darbojies Valkas rajona laikrakstos "Mūsu Zeme" un "Ziemeļlatvija" (no 1992. līdz 2000. gadam bijis laikraksta redaktors), bijis arī pastnieks, strādnieks graudu kaltē, teletaipists, kurinātājs. Tomēr lielāko atpazīstamību novadā viņš ieguvis, muzicējot Valkas kapelā "Bumerangs", kurā darbojas joprojām. Vadījis arī melodiskās mūzikas raidījumu "Vilciens Rīga-Valka" RE:TV. Atmodas gados darbojies Latvijas Tautas frontē, bijis tās Valkas nodaļas vadītājs. 1998. gadā V. A. Krauklis iestājies Tautas partijā. 2001. gadā kā tās pārstāvis ievēlēts Valkas pilsētas domē un ievēlēts par pilsētas domes priekšsēdētāju. Vēlētāju atbalstu guvis arī 2005. gada Latvijas pašvaldību vēlēšanās, kad saglabāja deputāta mandātu un domes priekšsēdētāja amatu. Bijis arī Valkas rajona padomes priekšsēdētāja vietnieks. Aktīvi darbojoties savā pašvaldībā, kļuvis par vienu no partijas līderiem Tautas partijai nozīmīgajā Vidzemes novadā un tika uzaicināts vadīt 9. Saeimas vēlešanu kampaņu. 2006. gadā ievēlēts 9. Saeimā. 10. Saeimas vēlēšanās 2010. gadā kandidēja no apvienības "Par Labu Latviju" saraksta, bet netika ievēlēts Saeimā. 2011. gadā vasarā, vēl pirms Tautas partijas likvidēšanas, V. A. Krauklis bija Vidzemes partijas dibināšanas iniciators un tika ievēlēts par jaunās partijas valdes priekšsēdētāja Gunta Gladkina vietnieku. 2013. gada pašvaldību vēlēšanās tika ievēlēts Valkas novada domē no Vidzemes partijas. Partija veidoja absolūto vairākumu domē, un V. A. Krauklis tika ievēlēts par domes priekšsēdētāju. 2015. gadā ievēlēts par Vidzemes partijas priekšsēdētāju. 2021. gada Latvijas pašvaldību vēlēšanās ievēlēts Valkas novada domē no Vidzemes partijas un partijas “Latvijas attīstībai” kopējā saraksta, ievēlēts par novada domes priekšsēdētāju. Šo amatu zaudēja pēc Valkas novada domes balsojuma 2023. gada 18. maijā. 2022. gadā notikušajās 14. Saeimas vēlēšanās V. A. Krauklis kandidēja no apvienības "Attīstībai/Par!" saraksta, pārstāvot tajā Vidzemes partiju, taču saraksts nepārvarēja 5% barjeru. Šķīries no sievas un viņa triju bērnu mātes Aijas Kraukles. Šobrīd V. A. Kraukļa sieva ir par viņu ievērojami jaunākā bijusī Valkas degvielas uzpildes stacijas darbiniece, tagad uzņēmēja Līga Avota. Politiķa parādīšanās sabiedrībā (tai skaitā Valsts prezidenta Valda Zatlera inaugurācijas pieņemšanā 2007. gadā) kopā ar jauno draudzeni vēl pirms šķiršanās ar iepriekšējo sievu izraisīja visai lielu sabiedrības uzmanību. V. A. Krauklis ir piedalījies LNT muzikālajā šovā "Zvaigžņu lietus" kopā ar dziedātāju no Valkas Gintu Ēķi. Vents Armands Krauklis[novecojusi saite] vidzemespartija.lv «AVĪZE JAUTĀ Vai skatāties Venta Armanda Kraukļa vadīto melodiskās mūzikas raidījumu “Vilciens Rīga – Valka”?». Ziemellatvija.lv. Arhivēts no oriģināla, laiks: 2020-07-17. Skatīts: 2020-07-17. «No amata gāž ilggadējo Valkas novada mēru Kraukli». Delfi. «Deputātu Kraukli mīļotā vizina dārgā džipā». Kasjauns.lv. 2010-01-18.