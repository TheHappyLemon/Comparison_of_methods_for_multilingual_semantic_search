Ramūns Šiškausks (lietuviešu: Ramūnas Šiškauskas; dzimis 1978. gada 10. septembrī Kaišadorē, Lietuvā) ir profesionāls lietuviešu basketbolists, spēlē uzbrūkošā aizsarga un vieglā uzbrucēja pozīcijās, bijis Lietuvas basketbola izlases dalībnieks, pašlaik (2010) pārstāv Krievijas Superlīgas klubu Maskavas "CSKA". Divkārtējs ULEB Eirolīgas čempions, 2000. gada Vasaras Olimpisko spēļu bronzas medaļas laureāts. Šiškausks karjeru uzsāka 1996. gadā "Sakalai" basketbola klubā. Tur viņš aizvadīja pirmās divas sezonas, vidēji mačā gūstot 11,3 punktus un realizējot 60% visu metienu. 1998. gadā viņš pārcēlās uz Viļņas "Lietuvos Rytas". Ramūns šajā vienībā spēlēja līdz 2003./2004. gada sezonai. Viņš palīdzēja "Rytas" izcīnīt divus Lietuvas Basketbola līgas čempiontitulus, kā arī triumfēja NEBL. Veiksmīgākā sezona izvērtās 2002./2003. gadā, kad viņš vidēji mačā guva 16,4 punktus un izcīnīja 3,4 atlēkušās bumbas, metot ar 68% precizitāti. 2004. gadā Šiškausks pievienojās Itālijas klubam Trevīzo "Benetton". Lietuvietis palīdzēja komandai triumfēt vietējā čempionātā 2006. gadā, togad viņš tika atzīts arī par finālu vērtīgāko spēlētāju. Divu sezonu laikā Ramūns aizvadīja 32 spēles ULEB Eirolīgā, gūstot 12,3 punktus. Nākamā Šiškausa komanda bija grieķu "Panathinaikos". Spēlēšana Grieķijā izvērtās veiksmīga, jo klubs izcīnīja gan nacionālo čempiontitulu, gan kausu, gan triumfēja ULEB Eirolīgā. 2007./2008. gada sezonā viņš jau bija pārcēlies uz Maskavas CSKA, ar ko divas sezonas pēc kārtas iekļuva Eirolīgas finālā, uzvarot 2008. gadā. 2009. gada 15. maijā Šiškausks pagarināja līgumu ar CSKA līdz 2011. gadam. 2012. gada 21. maijā R. Šiškausks paziņoja par basketbola karjeras noslēgšanu. Viņš bija Lietuvas basketbola izlases sastāvā 2000. gada Vasaras Olimpiskajās spēlēs, kas risinājās Sidnejā. Lietuva izcīnīja bronzas godalgas. Tāda paša kaluma medaļu viņš ieguva 2007. gada Eiropas čempionātā Spānijā. Savukārt 2003. gadā Zviedrijā Ramūns kļuva par Eiropas čempionu. 2008. gadā Šiškausks paziņoja, ka vairs valstsvienībā nestartēs. Siskauskas extends stay with CSKA through 2011 «Par karjeras noslēgšanu paziņojis slavenais lietuviešu basketbolists Šiškausks». Dzentlmenis (lv-LV). 2012-05-21. Skatīts: 2021-11-08. Eirolīgas spēlētāja profils (angliski) 2007. gada "Eurobasket" profils (angliski) Basketpedya profils[novecojusi saite] (angliski)