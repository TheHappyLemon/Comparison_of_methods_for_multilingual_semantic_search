Henriks Kārlsons (zviedru: Henrik Karlsson; dzimis 1983. gada 27. novembrī Stokholmā) ir zviedru hokejists, vārtsargs. Pašlaik (2017) Kārlsons spēlē Kontinentālās hokeja līgas kluba Astanas "Baris" sastāvā. Profesionāļa karjeru Kārlsons uzsāka 2003.—04. gada sezonā, kad spēlēja Zviedrijas Division 1 kluba Botkyrka HC rindās. Nākamajā sezonā Kārlsons spēlēja jau otrajā spēcīgākajā Zviedrijas hokeja līgā - Allsvenskan, dažādos līgas klubos spēlējot līdz pat 2008.—09. gada sezonai. 2008.—09. gada sezonas gaitā Kārlsons debitēja Zviedrijas Elitsērijas kluba Södertälje SK sastāvā, taču nākamo sezonu aizvadīja jau Färjestad BK rindās. 2010. gada vasarā tika ziņots, ka Kārlsons panācis vienošanos ar KHL komandu Rīgas "Dinamo", taču hokejists pievienojās NHL vienībai Kalgari "Flames", nākamajā sezonā aizvadot 17 spēles kluba sastāvā. 2011.—12. gada sezonā Kārlsons "Flames" vārtus sargāja deviņās spēlēs. 2012.—13. gada sezonu Kārlsons aizvadīja AHL klubā Rokfordas "IceHogs". 2013. gada jūnija nogalē noslēdza līgumu ar Zviedrijas Elitsērijas klubu Šellefteo AIK, taču sezonas vidū pārcēlās uz KHL vienību Omskas "Avangard". Pēc sezonas beigām noslēdza līgumu ar KHL jaunpienācēju Helsinku "Jokerit", tās sastāvā aizvadot nākamās divas sezonas. Tad pievienojās Astanas "Baris". Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)