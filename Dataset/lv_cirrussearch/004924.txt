"Zodiaks" (arī "Zodiac") bija latviešu rokgrupa, kura izpildīja Jāņa Lūsēna kompozīcijas. Savas darbības sākumā tā izdeva divus instrumentālās mūzikas albumus, bet 1980. gadu beigās atjaunotajā sastāvā ietilpa arī dziedātāji Zigfrīds Muktupāvels un Maija Lūsēna, kas izpildīja vairākus hitus ("Taisnība", "Tautas laiks", "Manas mīļākās puķes", "Mirušais gadsimts"). Kad instrumentālās mūzikas grupa "Arka" sāka ierakstīt savu pirmo albumu un muzikālu domstarpību dēļ no tās aizgāja Juris Kulakovs, grupa Jāņa Lūsēna vadībā kļuva par "Zodiaku" un ierakstīja savu pirmo albumu "Disco Alliance". Pēc pāris gadiem sekoja otrais albums "Mūzika izplatījumā" (Music In The Universe). Līdz 1983. gada 26. augustam pārdeva 5 848 980 "Disco Alliance" un 1 703 800 "Mūzika izplatījumā" eksemplāru. Pēc otrā albuma iznākšanas grupa savu darbību pārtrauca. 1982. gadā grupa Aleksandra Grīvas vadībā ierakstīja Viktora Vlasova instrumentālās kompozīcijas no krievu kinofilmām, kuras 1985. gadā ar "Zodiaka" vārdu izdeva skaņuplatē. J. Lūsēns kļuva par Liepājas zvejnieku kolhoza «Boļševiks» vokāli-instrumentālā ansambļa "Neptūns" vadītāju, šī grupa 1985. gadā ierakstīja mazo skaņuplati ar J. Lūsēna dziesmām, no kurām divas dziedāja Aivars Brīze, pa vienai Maija Lūsēna un Igo. 1986. gadā J. Lūsēns izveido atšķirīgu sastāvu, kas kļūst pazīstams kā Jāņa Lūsēna grupa un ar dziesmu "Viegls rokenrols pa radio" iegūst 21. vietu "Mikrofona aptaujā". 1987. gadā Jānis Lūsēns izveidoja jaunu grupas "Zodiaks" sastāvu, iekļaujot dziedātājus Zigfrīdu Muktupāvelu un Maiju Lūsēnu, ģitāristu Dzintaru Sāgenu (viņu drīz nomainīja Aivars Gudrais) un taustiņinstrumentālistu Gati Zvirgzdiņu (viņš pēc kāda laika grupu pameta). Grupa ieguva Grand Prix festivālos "Liepājas dzintars '87" un "Liepājas dzintars '89". Populārākās dziesmas "Mikrofona" aptaujā: "Vējš" (12. vieta, 1987), "Tautas laiks" (6. vieta, 1988), "Taisnība" (2. vieta, 1989), "Dziedi jel" (11. vieta, 1989), "Manas mīļākās puķes" (7. vieta, 1991), "Daugava" (22. vieta, 1991). Grupai iznāca divas skaņuplates — "In memoriam" ar instrumentālo mūziku un "Mākoņi", kurā Z. Muktupāvels un M. Lūsēna dziedāja J. Lūsēna dziesmas ar V. Plūdoņa un citu latviešu dzejnieku vārdiem, tai skaitā arī "Manas mīļākās puķes". Ārpus albumiem palikušas dziesmas "Klaidonis", "Dziesma", "No tēvu zemes" , "Saule un sirds", "Kas tie tādi". 1991. gadā pēc Amerikas turnejas grupa savu darbību pārtrauca. Pēc grupas aktīvās darbības beigām Zigfrīds Muktupāvels un Aivars Gudrais pievienojās grupai "Bet bet", savukārt Jānis un Maija Lūsēni kādu laiku turpināja kopīgi uzstāties ar bērnu dziesmu programmām. J. Lūsēns pievērsās mūzikliem un operām, kā arī ierakstīja dziesmu ciklus ar dažādiem izpildītājiem. Zodiaka dziesmas tika izdotas atkārtoti vairākās izlasēs Latvijā un Krievijā. 2005. gadā "Zodiaka" instrumentālais sastāvs (Jānis Lūsēns, Zigfrīds Muktupāvels, Ivars Piļka, Dzintars Sāgens un Andris Reinis) apvienojās, lai sniegtu koncertu Krievijas festivālā "Diskoteka 80", izpildot instrumentālās kompozīcijas no grupas pirmajiem diviem albumiem. Panākumu iedvesmoti, mūziķi turpināja uzstāties gan Krievijā, gan Latvijā. 2013. gadā "Zodiac" piedalījās festivālā "Positivus", tā paša gada rudenī sekoja pirmais pilna apjoma koncerts koncertzālē "Palladium" Rīgā. Sastāvā līdzās J. Lūsēnam un Z. Muktupāvelam ir arī bundzinieks Mārtiņš Linde, ģitārists Mārcis Auziņš un taustiņinstrumentālists Jānis Lūsēns juniors. Gan Latvijā, gan Krievijā tika izdoti grupas instrumentālo kompozīciju remiksi. Provincial Disco (Remixes). Mikrofona ieraksti, 2006. Pacific. Shanti Records (Krievija), 2012. "Noslēpumainā galaktika" - Jaunības balsis (1982) "Viegls rokenrols pa radio" - Melodiju stafete 6 (1987) Ar nosaukumu "Jāņa Lūsēna ansamblis" "Klaidonis" - Melodiju stafete 7 (1988) "Vējš" - Liepājas dzintars '87 (1988) "Mirušais gadsimts" - Melodiju stafete 8 (1988) "Dziedi jel" - Melodiju stafete 9 (1990) "Dailniekam" - Melodiju stafete 9 (1990) "Tautas laiks" - Mikrofons '88 (1989) "Taisnība" - Mikrofons '89 (1990) "Dziedi jel" - Visu laiku labākās latviešu rokbalādes ‎(1996) Padomju Jaunatne, 1983. gada 28. augusts Zodiaks - Klaidonis Zodiaks - Dziesma Zodiaks - No tēvu zemes Zodiaks - Saule un sirds Zodiaks - Kas tie tādi http://www.delfi.lv/kultura/news/music/zodiac-bija-ka-zibens-speriens-no-skaidram-debesim-uzskata-zigfrids-muktupavels.d?id=43770212