Marija Eva Duarte de Perona (spāņu: María Eva Duarte de Perón) bija Argentīnas prezidenta Huana Perona otrā sieva, valsts pirmā lēdija laika posmā no 1946. līdz 1952. gadam. Viņa bieži tiek saukta par Evitu (spāņu valodā tas tiek lietots kā deminutīvs). Jaunības gados viņa Buenosairesā strādāja par skatuves, radio un kinoaktrisi. Savu nākamo vīru Huanu Peronu viņa satika 1944. gada 22. janvārī Buenosairesā labdarībai veltītā pasākumā. Viņi apprecējās nākamajā gadā. Jau 1946. gadā H. Perons tika ievēlēts par valsts prezidentu, tādējādi E. Perona kļuva par Argentīnas pirmo lēdiju. Nākamajos sešos gados viņa sevi apliecināja kā spēcīgu politiskās dzīves dalībnieci, galvenokārt runājot par darba tiesībām. Viņa dibināja un vadīja pirmo augstākā līmeņa sieviešu politisko partiju valstī (sieviešu peronistu partija). Viņas tēls ir ticis izmantots vairākos populārās kultūras darbos, tai skaitā 1979. gada mūziklā "Evita" un 1996. gada filmā "Evita". Vikikrātuvē par šo tēmu ir pieejami multivides faili. Skatīt: Eva Perona. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Eva Perón Historical Foundation (angliski)