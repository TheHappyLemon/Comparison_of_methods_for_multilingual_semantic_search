Ab urbe condita (sastopams arī Anno Urbis Conditae: AUC vai a.u.c. vai a.u.) ir gads "no pilsētas (Romas) dibināšanas", kas tradicionāli tiek saistīts ar 753. gadu p.m.ē. Gadu skaitīšanas sistēma, ko lietojuši daži romiešu vēsturnieki. Mūsdienu vēsturnieki šo terminu lieto daudz biežāk par pašiem romiešiem. Romieši biežāk gadus apzīmēja nosaucot divu šajā gadā valdošo konsulu vārdus. Agrāk daudzi nekritiski redaktori AUC gadu skaitīšanas sistēmu ir pievienojuši senākiem romiešu vēsturnieku darbiem, radot iespaidu, ka šī gadu skaitīšanas sistēma izmantota biežāk nekā tas bija patiesībā.[nepieciešama atsauce] Gadu skaitīšanai tika izmantots arī gadu skaits no imperatora valdīšanas sākuma — vairāk šādu sistēmu lietoja Bizantijas impērijā pēc tam, kad to 537. gadā oficiāli ieviesa imperators Justiniāns I. AUC gadu skaitīšanas sistēma biežāk ir sastopama vācu vēsturnieku darbos, piemēram, Teodora Momzena darbā "Romas vēsture".