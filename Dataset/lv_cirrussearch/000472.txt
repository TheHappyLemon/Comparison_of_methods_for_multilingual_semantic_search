Kioto (japāņu: 京都市, Kyōto-shi) ir ar valdības rīkojumu noteikta pilsēta Japānas dienvidrietumos, Kansai reģionā, Kioto prefektūras administratīvais centrs un lielākā prefektūras pilsēta. Kioto atrodas Honsju salas dienvidrietumos, 364 kilometru attālumā no Tokijas un 55 kilometru attālumā no Osakas. Pilsētas kopējā platība ir 827,83 km², un sīkāk dalās 11 apkaimēs. Pēc 2020. gada datiem Kioto dzīvoja 1,46 miljoni iedzīvotāju, tādējādi tā ir devītā lielākā pilsēta Japānā. Kioto ir daļa no Kioto metropoles, kas izvietojusies Kioto prefektūras dienvidos, Sigas prefektūras rietumos un daļā no Osakas prefektūras. Metropolē iedzīvotāju skaits sasniedz 3,79 miljonus. No 794. līdz līdz 1868. gadam Kioto bija Japānas galvaspilsēta. Tajā laikā Japānas imperatori dzīvoja šajā pilsētā. Tā joprojām tiek saukta par Japānas otro galvaspilsētu. Mūsdienās Kioto ir viena no Japānas tradicionālās kultūras pilsētām. 1994. gadā UNESCO Pasaules mantojuma sarakstā tika iekļauti Senās Kioto vēsturiskie pieminekļi (budistu tempļi, sintoisma svētvietas). Pilsēta saukta arī par “Tūkstoš tempļu pilsētu”, jo pilsētas teritorijā atrodas daudz un dažādu tempļu. Kioto ir arī nozīmīga Japānas rūpniecības un tehnoloģiju pilsēta. Pilsētā atrodas videospēļu izstrādātāju Nintendo galvenā mītne. Kioto ir vairākas universitātes. Viena no tām ir Kioto Universitāte, kas ir otra vecākā universitāte Japānā. Kioto ir pilsēta Japānas dienvidrietumos, Kansai reģionā. Tā atrodas Kioto prefektūras centrālās daļas austrumos, Honsju salas dienvidrietumos, 364 kilometru attālumā no Japānas galvaspilsētas Tokijas un 55 kilometru attālumā no Japānas trešās lielākās pilsētas Osakas. Pilsēta platība ir 827,83 km². Lielākoties apdzīvota ir pilsētas dienvidu daļa, kas ir no trim pusēm ar kalniem ieskauta zemiene, savukārt ziemeļu daļa ir jau kalnaina un ar mežiem klāta. Kioto austrumos robežojas ar Sigas prefektūru, bet dienvidrietumos ar Osakas prefektūru. Kioto prefektūras ietvaros Kioto robežojas ar Kameoku rietumos, ar Nantanu rietumos un ziemeļrietumos, ar Udži dienvidaustrumos, ar Muko, Nagaokakiju, Javatu, Ojamadzaki un Kumijamu dienvidos. Kioto atrodas subtropu joslā. Pēc Kepena klimata klasifikācijas Kioto valda mitrais subtropu klimats (Cfa). Vidējais nokrišņu daudzums gadā ir 1523 mm; sausākie mēneši gadā ir decembris, janvāris un februāris (vidējais nokrišņu daudzums ir 59 mm mēnesī), savukārt mitrākie mēneši ir jūnijs un jūlijs (vidēji 212 mm mēnesī). Septembrī un oktobrī Kioto sākās taifūnu sezona. Vidējā gada gaisa temperatūra ir +16,2 °C. Vēsākais mēnesis ir janvāris (vidēji +4,8 °C), bet siltākais ir augusts (+28,5 °C). «国勢調査». Q11375198. Skatīts: 18 septembris 2022. Vikikrātuvē par šo tēmu ir pieejami multivides faili. Skatīt: Kioto. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski)