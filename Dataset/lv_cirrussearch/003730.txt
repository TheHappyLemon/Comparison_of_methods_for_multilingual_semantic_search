Vera Zozuļa (dzimusi 1956. gada 15. janvārī Talsos) ir bijusī latviešu kamaniņu braucēja, tagad trenere. Triumfējot 1980. gada ziemas olimpiskajās spēlēs Leikplesidā, kļuva par pirmo ziemas olimpisko spēļu čempioni no Latvijas. Panākumi gūti pasaules čempionātos: 1977. gadā — 2. vieta; 1978. gadā — 1. vieta; 1981. gadā — 3.vieta. Pārstāvējusi sporta biedrību "Vārpa". Apguvusi šuvējas profesiju, Vera Zozuļa 1972. gadā sāka nodarboties ar kamaniņu sportu, gūstot šajā sporta veidā izcilus rezultātus. 1974. un 1976. gadā V. Zozuļa kļuva par PSRS čempioni, 1978. gadā uzvarēja PSRS Tautu spartakiādē. Divas reizes uzvarēja Latvijas čempionātā. Piedalījās trijās ziemas olimpiskajās spēlēs (1976, 1980, 1984). 1976. gadā Insbrukā izcīnīja 9. vietu, 1980. gadā Leikpleisidā kļuva par čempioni un 1984. gadā Sarajevā ieņēma 5. vietu. Viņa ir vienīgā ārpus vācvalodīgajām valstīm dzimusī sportiste, kas uzvarējusi Olimpiskajās spēlēs kamaniņu braukšanā. Pasaules čempionātā viņa ieguva pa vienai zelta, sudraba un bronzas medaļai, Eiropas čempionātā — vienu zelta un vienu bronzas medaļu. Tāpat V. Zozuļa uzvarēja 1981.—1982. gada sezonas Pasaules kausa kopvērtējumā. 1984. gadā Vera Zozuļa sāka strādāt par treneri bērnu un jauniešu kamaniņu sporta skolā «Vārpa» Latvijā. Viena no viņas pazīstamākajām audzēknēm ir Anna Orlova. 1990. gadu sākumā noslēdza līgumu par Polijas jaunatnes izlases komandas trenēšanu. Pēc tam atgriezās Latvijā un kādu laiku strādāja par fizkultūras pasniedzēju skolā. 2007. gadā tika uzņemta Starptautiskās Kamaniņu braukšanas federācijas slavas zālē. 1978. gadā atzīta par Latvijas populārāko sportisti. Kopš 2012. gada V. Zozuļa ir Kazahstānas kamaniņu braucēju izlases trenere. Pēc viņas iniciatīvas vairāki Latvijas jaunie kamaniņu sportisti (Mārtiņš Lozbers, divnieks Kristaps Bērze un Toms Mežotnis) pārstāv Kazahstānas izlasi. Latvijas populārākā sportiste (1978) PSRS Nopelniem bagātā sporta meistare Tautu draudzības ordenis (1980) Ivars Ošiņš. «...un Veriņa bija klāt!». Latvijas olimpiskais zelts, sudrabs, bronza. Lauku avīze, 2008. 40.—43. lpp. ISBN 978-9984-827-07-0. «HIGHLIGHTS OF SLEDDING AND FIL HISTORY». Fil-luge.org. Arhivēts no oriģināla, laiks: 2014. gada 19. februārī. Skatīts: 2014. gada 13. martā. Zozuļa uz Kazahstānu pārvilinājusi Latvijas kamaniņu sportistus Arhivēts 2012. gada 5. decembrī, Wayback Machine vietnē. Delfi.lv Staģis, Andris (2011. gada 11. janvārī). "Šī nedēļa vēsturē". Sporta Avīze (Rīga: SIA "Mediju nams") 2 (778): 17. lpp. ISSN 1691-0451. Olympedia profils (angliski) LOK profils Munzüger Sport profils (vāciski)