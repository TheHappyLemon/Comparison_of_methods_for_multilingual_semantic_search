Vairošanās jeb reprodukcija ir bioloģisks process, kurā organismi rada sev līdzīgus pēcnācējus. Izšķir divus vairošanās veidus: bezdzimumvairošanās (galvenokārt zemākām dzīvības formām) un dzimumvairošanās. Savukārt bezdzimumvairošanās galvenie veidi ir dalīšanās, pumpurošanās, sporoģenēze un veģetatīvā vairošanās. Augu vairošanos ar sēklu palīdzību dēvē par ģeneratīvo vairošanos, kas ir dzimumvairošanās veids. Vispārējā nozīmē vairošanās ir viens no bioloģijas pamatjēdzieniem. Vairošanās ir sugu pastāvēšanas un evolūcijas pamatā.