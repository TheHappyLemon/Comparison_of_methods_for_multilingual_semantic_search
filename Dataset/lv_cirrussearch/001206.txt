Luna-1 (krievu: Луна-1 — "Mēness-1"), tajā laikā zināma ar nosaukumu Mečta (Мечта — "Sapnis"), bija pirmais kosmiskais aparāts, kas sasniedzis Mēness tuvumu. Tā bija PSRS pirmā Luna programmas automātiskā starpplanētu stacija, kas veiksmīgi palaista Mēness virzienā. Palaista 1959. gada janvārī. Luna-1 bija ceturtais aparāts E-1 sērijā, kas tika veidotas, lai ietriektos Mēnesī. Visas trīs pirmās zondes tika zaudētas 1958. gada beigās nesējraķešu avārijās. Luna-1 tika palaista 1959. gada 2. janvārī 16:41:21 UTC ar nesējraketi Luna (8K72). Raķetes ciklogrammas kļūdas dēļ trešās pakāpes dzinēja izslēgšana notika ar aizkavēšanos, tādēļ kosmiskā aparāta trajektorija nesniedzās līdz Mēnesim. Pirmoreiz tika sasniegts otrais kosmiskais ātrums. 1959. gada 3. janvāri 00:56:20 UTC 119 500 km attālumā no Zemes Luna-1 izlaida 1 kg nātrija gāzi, tādējādi veidojot pirmo mākslīgo komētu. Oranžas krāsas sliedi varēja novērot no Indijas okeāna dažas minūtes kā 6. zvaigžņlieluma objekts. Zonde 5995 km attālumā pagāja garām Mēnesim 1959. gada 4. janvārī 02:59 UTC un kļuva par pirmo cilvēka radītu objektu, kas sasniedzis heliocentrisku orbītu. Tā tika dēvēta par "jaunu planētu" un nosaukta par "Mečta". Nosaukumu Luna-1 aparāts ieguva vēlākos gados. 1959. gada 5. janvārī aptuveni 07:00 UTC zondes raidītājs pārstāja sūtīt signālus, jo baterijas bija iztukšotas; Luna-1 bija 600 000 km attālumā no Zemes. Pašlaik Luna-1, kā arī raķetes trešā pakāpe ar 1472 kg masu, riņķo ap Sauli orbītā starp Zemi un Marsu. The Mission of Luna 1 Arhivēts 2012. gada 25. decembrī, Wayback Machine vietnē. (angliski)