Volters Širra (Walter Marty Schirra, Jr.; dzimis 1923. gada 12. martā, miris 2007. gada 3. maijā) bija ASV astronauts, Kara flotes lidotājs, jūras kapteinis, uzņēmējs. Vienīgais astronauts, kas lidojis visās trijās pirmajās ASV kosmosa programmās: Mercury, Gemini un Apollo. Kopā izplatījumā pavadījis 295 stundas un 15 minūtes. 1945. gadā Volters Širra pabeidza ASV Karaflotes akadēmiju un kļuva par Kara flotes virsnieku. Pēdējos Otrā pasaules kara mēnešus viņš dienēja uz karakuģa USS Alaska. Pēc kara beigām Širra devās uz Pensakolu, kur izgāja lidotāju apmācību. Korejas kara laikā V. Širru nosūtīja uz Dienvidkoreju ASV Gaisa spēku rīcībā. Viņš bija lidojuma vadītājs 136. bumbvedēju spārnā, vēlāk operāciju virsnieks 154. iznīcinātājbumbvedēju ekadriļā. 1951. un 1952. gadā Širra veica 90 kaujas lidojumus, galvenokārt ar F-84. Pēc Korejas kara Širra dienēja kā izmēģinātājpilots. 1959. gadā V. Širra pieteicās pirmajai pilotējamajai kosmisko lidojumu programmai. 2. aprīlī viņš iekļuva septiņu Mercury astronautu grupā. Volters Širra bija dublieris Skotam Kārpenteram misijai MA-7 1962. gada 2. februārī. Širra savu pirmo kosmisko lidojumu veica 1962. gada 3. oktobrī, pilotējot kosmosa kuģi MA-8 (Sigma 7). Lidojums ilga 9 stundas 13 minūtes. Viņam 1963. gadā bija paredzēts 1 dienas lidojums ar Mercury-Atlas 12, bet tas tika atcelts 1962. gada oktobrī, lai koncentrētos uz Gemini projektu. Širra bija 1965. gada martā startējušā Gemini 3 dublieru apkalpes komandējošais pilots. Otrais lidojums kosmosā notika 1965. gada decembrī ar kosmosa kuģi Gemini 6A, kas veica pirmo pilotējamo kosmosa kuģa tuvošanās manevru citam kuģim Gemini 7. 1966. gada beigās Volteru Širru iekļāva Apollo komandas un servisa moduļa otrā pilotējamā lidojuma apkalpē kopā ar Donnu Aiselu un Volteru Kaningemu. Lidojumam bija jānotiek 1967. gadā, tomēr 1966. gada decembrī tika atzīts, ka komandas un servisa moduļa otrais pilotējamais izmēģinājumu lidojums nebūs nepieciešams, un apkalpi apstiprināja kā pirmā pilotējamā lidojuma dublieru apkalpi. Kad 1967. gada janvārī ugunsgrēkā gāja bojā Apollo 1 astronauti, Širras apkalpe kļuva par nākamā pilotējamā lidojuma primāro apkalpi. Pēc vairākiem Apollo bezpilota lidojumiem un aizkavējumiem Širras lidojums tika ieplānots 1968. gada rudenī. Volters Širra trešajā kosmiskajā lidojumā devās 1968. gada oktobrī kā Apollo 7 komandieris. Lidojums ilga nepilnas 11 dienas. Pēc aiziešanas no NASA Širra kļuva par Denveras finanšu un līzinga uzņēmuma Regency Investors Incorporated prezidentu. No 1970. līdz 1973. gadam viņš bija uzņēmuma Environmental Control Company (ECCO) izpilddirektors. No 1973. līdz 1974. gadam Širra bija uzņēmuma SERNCO Incorporated izpilddirektors. 1974. gadā viņš kļuva par celtniecības materiālu uzņēmuma Johns-Manville Corporation direktoru. No 1978. līdz 1979. gadam Širra bija uzņēmuma Goodwin Companies Incorporated viceprezidents attīstības jautājumos. 1979. gada janvārī Širra nodibināja savu uzņēmumu Schirra Enterprises, darbojoties konsultāciju jomā. 1980. gadā viņš tika ievēlēts uzņēmuma Electromedics Incorporated padomē. Viņš arī bija enerģijas risinājumu izstrādes uzņēmuma Prometheus prezidents, papīra ražotāja Kimberly-Clark padomes direktors, kā arī darbojās Finalco un Net Air International padomē. 1984. gadā viņš ar citiem Mercury astronautiem nodibināja fondu Mercury Seven Foundation, lai atbalstītu inženierzinātņu studentus (1995. gadā nodibinājums pārdēvēts par Astronaut Scholarship Foundation). Miris 2007. gadā. Official website (angliski) NASA long biography (angliski) NASA short biography (angliski)