Japānas cauna (Martes melampus) ir vidēja auguma sermuļu dzimtas (Mustelidae) plēsējs, kas pieder caunu ģintij (Martes). Tās tuvākais radinieks ir sabulis. Japānas cauna dzīvo Japānas salu arhipelāga dienvidu daļā un Korejas pussalā. Tās var sastapt līdz 2000 metriem virs jūras līmeņa. Tā apmetas uz dzīvi mežos, bet Japānas caunu var sastapt arī piepilsētu teritorijās, ja tur aug koki. Koku augļi ir viens no galvenajiem caunas barības avotiem. Japānas cauna dzīvo kokos un migu tā iekārto veca koka dobumā. Tā lieliski rāpjas kokos un ļoti veikli pārvietojas no zara uz zaru. Tā pat pārlec no viena koka uz nākamo. Kopumā Japānas cauna ir bieži novērojams Japānas dzīvnieks, tomēr dažās salās tā ir reti sastopama suga un ir uz izmiršanas robežas. Japānas cauna ir 47—54 cm gara bez astes, astes garums 17—22 cm, svars 0,5—1,7 kg. Tēviņi ir lielāki par mātītēm. Kažoka krāsa vasarā ir tumši brūna, bet ziemā tā ir koši oranža vai brūna. Pakakle un seja Japānas caunām ir krēmīgi balta. Ziemā gaišajām Japānas caunām kājas joprojām ir tumši brūnas. Japānas caunas foto skatīt šeit Arhivēts 2011. gada 16. decembrī, Wayback Machine vietnē.. Japānas cauna ir nometnieks, un tās teritorijas lielums ir atkarīgs no barības ieguves iespējām. Tā ir visēdāja, bet vislabāk tai garšo zivis, vardes, putni, grauzēji un citi mazi dzīvnieki. Bet tā neatsakās no kukaiņiem, augļiem un riekstiem. Japānas cauna dzimumbriedumu sasniedz 1—2 gadu vecumā. Riesta laiks tai ir no marta līdz maijam, bet mazuļi dzimst jūlijā vai augustā. Piedzimst 1—5 akli, kurli un nevarīgi mazuļi. Par tiem rūpējas tikai māte. Jau 3—4 mēnešu vecumā tie spēj paši medīt, un drīz pēc tam mazuļi pamet ģimeni. Japānas caunai ir 3 pasugas: Martes melampus melampus — sastopama Japānas arhipelāga dienvidu daļas salas; Martes melampus tsuensis — sastopama Tsušimas salā; Martes melampus coreensis — sastopama Ziemeļkorejā, Dienvidkorejā. Cryptomundo » Raijū – Part II «Martes melampus (Japanese Marten, Tsushima Island Marten)». Arhivēts no oriģināla, laiks: 2012. gada 16. maijā. Skatīts: 2010. gada 12. februārī. Consciousness | Snakes log[novecojusi saite] Kiryu Fauna ADW: Martes melampus: Information «Shirayama-no-ki｜The Shirayama-no-ki Archives». Arhivēts no oriģināla, laiks: 2004. gada 22. augustā. Skatīts: 2010. gada 12. februārī. Japānas caunas foto ziemā Arhivēts 2011. gada 26. oktobrī, Wayback Machine vietnē. (animalpicturesarchive.com)