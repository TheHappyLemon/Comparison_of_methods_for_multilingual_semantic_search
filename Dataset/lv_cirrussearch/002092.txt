Žils Sebastjēns Sezārs Dimons d'Irvils (franču: Jules Sébastien César Dumont d’Urville, dzimis 1790. gada 23. maijā, miris 1842. gada 8. maijā) bija franču flotes virsnieks, jūrasbraucējs, ceļotājs un okeanogrāfs. Slavens ar trim kuģojumiem apkārt pasaulei ar kuģiem Coquille un L’Astrolabe. Dzimis Kalvadosā tiesu ierēdņa ģimenē. Septiņu gadu vecumā zaudējis tēvu, zēnu audzināja tēvocis abats Kruazēls. Absolvējis Kānas liceja humanitāro fakultāti, pēc tam iestājās politehniskajā skolā 1810. gadā ieguva flotes virsnieka pakāpi. 1815. gadā d'Irvils apprecējās ar Adeliju Pepēnu. 1919. gadā devās savā pirmajā patstāvīgajā ekspedīcijā ar kuģi Chevrette pa Vidusjūru, kuras laikā tika atrasta Milosas Venēra. 1921. gadā d'Irvils devās savā pirmajā ekspedīcijā apkārt pasaulei ar kuģi Coquille. Ekspedīcijas laikā kuģis apmeklēja Tenerifi, Brazīliju, izpētīja vairākus Okeānijas arhipelāgus, Austrālijas piekrasti, Jaungvineju. Pēc ceļojuma d'Irvilam piešķīra 2. ranga kapteiņa pakāpi. Otro ekspedīciju apkārt pasaulei d'Irvils sāka 1826. gadā un tās galvenais mērķis bija atrast pazudušo Laperūza ekspedīciju. Coquille tika pārdēvēts par L’Astrolabe par godu vienam no Laperūza kuģiem. 1828. gadā Vanikoro lagūnā tika atrastas viena Laperūza kuģa atliekas. 1829. gadā d'Irvils atgriezās Marseļā. Ekspedīcija veica 25 000 jūdzes un noteica precīzu atrašanās vietu vairāk kā 150 salām Fidži un Tongas arhipelāgos, kā arī apstiprināja Luajotē salu esamību. Pamatojoties uz ekspedīcijas materiāliem d'Irvils izdeva 14 sējumos aprakstu «Ceļojums ar Astrolābi», kā arī atlantu ar 53 kartēm. Trešajā ekspedīcijā apkārt pasaulei d'Irvils devās 1838. gadā ar kuģiem L’Astrolabe un Zélée. Ekspedīcijas mērķis bija Antarktīda. D'Irvils sasniedza Antarktīdas piekrasti un nosauca jaunatklāto vietu par Adelijas Zemi par godu savai sievai. 1840. gadā ekspedīcija atgriezās Francijā un d'Irvilam tika piešķirta kontradmirāļa pakāpe. 1842. gadā d'Irvils kopā ar sievu un dēlu gāja bojā vilciena katastrofā. Par godu Žilam Dimonam d'Irvilam nosaukti vairāki ģeogrāfiskie objekti: d'Irvila rags Jaungvinejas salas ziemeļos divas d'Irvila salas Antarktikā un Jaunzēlandē d'Irvila jūra Dimondirvilas polārstacija Vikikrātuvē par šo tēmu ir pieejami multivides faili. Skatīt: Žils Dimons d'Irvils.