Aivis Ronis (dzimis 1968. gada 20. maijā Kuldīgā) ir latviešu diplomāts, bijušais Latvijas vēstnieks ASV un NATO. A. Ronis nav nevienas politiskās partijas biedrs, tomēr bijis ministrs divās valdībās. No 2010. gada 29. aprīļa līdz 3. novembrim bija ārlietu ministrs Valda Dombrovska valdībā. 2011. gada 25. oktobrī apstiprināts par satiksmes ministru V. Dombrovska trešajā valdībā, līdz ar jaunā ministru kabineta apstiprināšanu. Izglītību ieguvis Rīgas 2. vidusskolā un Latvijas Universitātes Vēstures un filozofijas fakultātes Filozofijas nodaļā. 1989.—1991. gadā A. Ronis strādāja informatīvo programmu nodaļā Latvijas Televīzijā. 1991. gadā sāka darbu Ārlietu ministrijā, bija ministrijas vadošais speciālists, ministra palīgs un preses sekretārs. Kopš 1993. gada darbojies arī diplomātiskajā dienestā. 1993.—1995. gadā bija pirmais sekretārs Latvijas vēstniecībā Zviedrijā. 1995.—1998. gadā A. Ronis bija augsta ranga ierēdnis Ārlietu ministrijā — valsts sekretāra vietnieks. 1998. gada 6. maijā Saeimas Ārlietu komisija akceptēja viņa kandidatūru ārkārtējā un pilnvarotā vēstnieka amatam Turcijā, bet no 2000. gada ieņēma vienu no prestižākajiem amatiem Latvijas diplomātiskajā dienestā — Valsts prezidente Vaira Vīķe-Freiberga nozīmēja A. Roni Latvijas vēstnieka amatā ASV. Apspriežot A. Roņa kandidatūru Saeimas Ārlietu komisijā, tā netika vērtēta viennozīmīgi, komisijas priekšsēdētājs Guntars Krasts atzina, ka viņa līdzšinējā sadarbība ar A. Roni nav bijusi sekmīga.[nepieciešama atsauce] 2004. gadā A. Ronis kļuva par Latvijas vēstnieku NATO, bet vēl pēc gada pārtrauca darbību diplomātiskajā dienestā un kļuva par Latvijas—Amerikas finanšu foruma valdes priekšsēdētāju. 2009. gada sākumā tika minēts kā potenciāls bezpartijisks premjerministrs pēc Ivara Godmaņa valdības krišanas, tomēr tas neīstenojās un nebija arī oficiāla apstiprinājuma, ka A. Ronis patiesi uzaicināts ieņemt šo amatu. 2010. gada 29. aprīlī A. Ronis tika izvirzīts darbam valdībā (koalīciju atstājušās Tautas partijas biedra Māra Riekstiņa vietā) un, ieguvis līdz šim ministru kandidātiem nepieredzētu Saeimas atbalstu (90 balsis par, 1 atturas, neviens nav balsojis pret), tika ievēlēts par Ārlietu ministru V. Dombrovska valdībā, nepārstāvot nevienu no valdības koalīcijā esošajām partijām. Amatu zaudēja 2010. gada 3. novembrī, kad tika apstiprināta jauna valdība. 2011. gada 25. oktobrī A. Ronis vēlreiz kļuva par bezpartijisku ministru, ieņemot satiksmes ministra amatu V. Dombrovska trešajā valdībā (politisko atbildību par nozari uzņēmās premjera partija "Vienotība", kā arī Zatlera Reformu partija). 2013. gada 15. janvārī paziņoja par atkāpšanos no ministra amata un marta pirmajā dienā Saeima viņa vietā ministra amatā ievēlēja līdzšinējo ministrijas valsts sekretāru Anriju Matīsu. Agnese Margēviča. «Atsakās no premjera amata». nra.lv, 2009. gada 23. februārī. Arhivēts no oriģināla, laiks: 2009. gada 28. Februāris. Skatīts: 2010. gada 3. maijā. Par Roni ārlietu ministra amatā nobalso 90 deputātu, Barbara Ālīte, Ināra Egle, Diena.lv, 29.04.2010., pārskatīts 30.04.2010. Ronis pamet satiksmes ministra amatu Diena.lv CV Ministru kabineta mājaslapā