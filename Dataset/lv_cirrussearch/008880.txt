Mars-2 un Mars-3 bija identiski PSRS aparāti. "Mars-2" sastāvēja no orbitālā moduļa un nolaižamā aparāta. Orbitālā moduļa uzdevums bija pētīt Marsa temperatūras, Marsa topogrāfiju, atmosfēru un magnētisko lauku. "Mars-2" startēja 1971. gada 19. maijā. 27. novembrī, 4,5 stundas pirms ieiešanas orbītā ap Marsu, "Mars-2" atlaida nolaižamo aparātu virzienā uz Marsu. Nolaižamais aparāts iegāja Marsa atmosfērā ar ātrumu 6 kilometri/sekundē, taču nenostrādāja nolaišanās sistēma un nolaižamais aparāts nogāzās uz Marsa virsmas, nogādājot tur PSRS simboliku - lai gan neveiksmīgi, taču PSRS uzvarēja ASV un pirmā "nogāza" aparātu uz Marsa virsmas. "Mars-2" orbitālais modulis veiksmīgi iegāja izstieptā orbītā ap Marsu, apriņķojot planētu 18 stundu laikā. Zinātniskā darbība turpinājās līdz 1972. gada martam un sakarus uzturēja līdz pat augustam. "Mars-2" Marsu apriņķoja 362 reizes. Zonde novēroja kalnus, kas sasniedz 22 kilometru augstumu, reģistrēja skābekļa atomus Marsa atmosfērā, atklāja, ka Marsa atmosfēras spiediens ir 5000 reižu vājāks par Zemes atmosfēras spiedienu un noteica aptuvenās virsmas temperatūras - no -110 līdz +13 grādiem pēc Celsija skalas.