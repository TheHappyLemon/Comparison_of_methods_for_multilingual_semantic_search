Ministry ir amerikāņu industriālā metāla grupa, ko 1981. gadā izveidoja Als Jorgensens. Ministry savas darbības laikā kļuva par vieniem no industriālā metāla pamatlicējiem un arī vieniem no šī žanra pelnošajiem māksliniekiem. Visveiksmīgākais Ministry ieraksts ir 1992. gadā izdotais albums Psalm 69: The Way to Succeed and the Way to Suck Eggs, kas tika pārdots ASV vairāk kā miljons eksemplāros. 2008. gadā pēc 27 gadu aktīvas darbības Jorgensens nolēma pārtraukt grupas darbību. Ministry sākotnēji nespēlēja industriālo metālu, to mūzikas žanru, ar ko grupa ir visvairāk pazīstama. Pirmajos divos Ministry albumos With Sympathy un Twitch dominēja sintpops. Ja 1983. gada albums With Sympathy bija daudz maigāks savā skanējumā, kas savukārt bija par iemeslu tobrīdējās ierakstu kompānijas spiedienam, tad 1986. gadā izdotais albums Twitch iezīmēja virzību uz daudz agresīvāku mūzikas stilu, kas bija tuvāks postindustriālās mūzikas novirzienam EBM. Sākot ar 1988. gada albumu The Land of Rape and Honey grupas mūzika sāka dominēt smagā metāla ģitāras rifi, tomēr joprojām līdzās pastāvēja arī industriālajai mūzikai raksturīgi elementi un skaņas formas. Šīs proporcijas starp smago metālu un industriālo mūziku konsekventi mazinājās grupai izdodot aizvien jaunus albumus, tomēr divi industriālajai mūzikai raksturīgie elementi — semplu lietojums un distorsēts vokāls — palika par neatņemamu Ministry mūzikas sastāvdaļu līdz pat 2008. gadam. Grupas mūzikā ir sastopamas arī citu smagā metāla apakšžanru raksturīgas īpašības. Piemēram, grupas 1996. gada albumu Filth Pig daļēji var pieskaitīt dūmmetāla/sludge žanram, bet pēdējos piecus albumus, sākot ar 2003. gada albumu Animositisomina, — trešmetāla žanram. Oficiālā mājas lapa Arhivēts 2007. gada 10. februārī, Wayback Machine vietnē. (angliski) Neoficiālā mājas lapa (angliski)