Pangeja (no grieķu: πᾶν pan "viss" un Γαῖα Gaia "Zeme", latinizēta kā Gæa) bija superkontinents, kas izveidojās paleozojā un sadalījās mezozoja ērā. Pangeju apskaloja viens superokeāns Pantalasa. Karbona vidusposmā (pirms 325—320 miljonu gadu) norisinājās Gondvānas un Eiramerikas sadursme. Tā izraisīja Hercīno kalnāju veidošanos. Aptuveni šajā laikā Sibīrija sadūrās ar Kazahstāniju. Pārejā no karbona uz permu Sibīrija un Kazahstānija sadūrās ar Eirameriku. Tas izraisīja Urālu kalnu izveidošanos. Šo sabīdījumu rezultātā visas kontinentālās litosfēras plātnes veidoja vienotu superkontinentu. Kontinents sniedzās no dienvidpola (tagadējās Antarktīdas teritorijā) līdz gandrīz ziemeļpolam un pēc formas atgādināja "C" burtu. Paleotetiss veidoja līci. Perma beigās no Gondvānas malas atdalījās Kimmerijas plātne un sāka virzīties uz ziemeļiem, veidojot jaunu Tetisa okeānu.