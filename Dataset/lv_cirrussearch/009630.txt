Koordinātas: 59°19′38″N 18°05′52″E﻿ / ﻿59.32722°N 18.09778°E﻿ / 59.32722; 18.09778 Bioloģijas muzejs Stokholmā ir pirmais šāda tipa muzejs pasaulē, kas atrodas Jūrgordenā Lejonsletenas apkārtnē. Muzejs tika atklāts 1893. gada 11. novembrī zoologa, dabas sargātāja un mednieka Gustava Kolthofa vadībā. Liela nozīme muzeja veidošanā ir arī rūpniekam Liljevalkam, kuru Gustavs Kolthofs pārliecināja finansēt muzeja veidošanas kampaņu — muzejā savākt visu Skandināvijas putnu un zīdītāju izbāžņus, kas būtu parādīti dzīvniekiem atbilstošos biotopos. Pats Gustavs Kolthofs pirms muzeja atklāšanas muzejam nodeva pāris tūkstošus eksponātu, kuru vidū bija dzīvnieku izbāžņi, putnu ligzdas un olas. Muzeja dibinātāja draugs, mūsdienās ievērojamais gleznotājs Bruno Liljeforss bija atbildīgs par atbilstošām gleznām muzejā. Muzeja ēku — koka celtni projektēja arhitekts Agi Lindegrēns, ietekmēdamies no nacionālā romantisma un viduslaiku Norvēģijas stāvbaznīcu arhitektūras, kam raksturīgas askētiskas un vienkāršas līnijas. Muzejs tika atjaunots 1920. gados un 1990. gadu sākumā, kad tam apritēja 100 gadu jubileja. No 1970. gada muzejs pieder Skansena fondam. Daudzi dzīvnieki apmeklētājiem tiek rādīti uz diorāmas fona ar 300 Skandināvijas sauszemes dzīvniekiem un putnu sugām konkrētajā dzīves vidē. Muzejs ir apmeklētājiem atvērts visu gadu, no aprīļa līdz septembrim katru dienu, pārējos mēnešos, iepriekš piesakoties. Īpaša mācību programma ir izstrādāta skolēniem. «Biologiska museet». Arhivēts no oriģināla, laiks: 2009. gada 23. februārī. Skatīts: 2009. gada 23. februārī. Oficiālā mājaslapa