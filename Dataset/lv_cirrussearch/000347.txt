Bushmaster ACR jeb "Adaptive Combat Rifle" (no angļu: "Pielāgojoša kaujas šautene") ir ASV, vairāku kalibru, maināmo stobru konfigurācijas, vairāku uguns režīmu triecienšautene, ko izstrādājusi Magpul Industries ar nosaukumu Magpul Masada, bet tagad ražo Bushmaster un Remington. Šautenei nomainot dažas stobra kārbas daļas un stobru, var lietot 5,56x45 mm NATO, 6,5x39 mm Grendel un 6,8x43 mm Remington SPC patronas. Stobra nomainīšana ilgst 2 minūtes un notiek bez jebkāda palīginstrumenta. ACR var šaut apstākļos, kur M4 karabīne un M16 sabojātos. ACR ir viena no šautenēm, kas nākotnē varētu aizvietot M4 karabīni. Automātiskās versijas bruņotajiem spēkiem un likumsargiem ražo Remington, bet pusautomātiskās civilās versijas ražo Bushmaster. Pagaidām ACR nav nevienas valsts bruņojumā. Tā tirgū nonāks 2010. gadā. ACR cena tiek prognozēta 1400—1700 ASV dolāru.