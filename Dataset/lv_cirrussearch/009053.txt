Igors Grigorenko (krievu: И́горь Влади́мирович Григоре́нко; dzimis 1983. gada 9. aprīlī) ir krievu hokejists, labās malas uzbrucējs. Pašlaik (2016) Grigorenko spēlē Kontinentālās hokeja līgas kluba Ufas "Salavat Julajev" rindās. 2001. gada NHL draftā Grigorenko izvēlējās Detroitas "Red Wings", taču Igors uz Ziemeļameriku nedevās un 2001.—02. sezonā uzsāka sava profesionālā spēlētāja karjeru, spēlējot Krievijas Superlīgas kluba Toljati "Lada" rindās. 2002.—03. sezonā Grigorenko bija jau "Lada" vienības rezultatīvākais spēlētājs. 2003. gada 16. maijā Grigorenko smagi cieta auto avārijā, kā rezultātā 2003.—04. sezonā aizvadīja vien astoņas spēles Toljati kluba fārmklubā Krievijas Pirmās līgas ietvaros. Lai gan 2004.—05. sezonu Igors uzsāka "Lada" rindās, drīz vien viņš pievienojās Ufas "Salavat Julajev" sastāvam. 2005.—06. sezonu Igors aizvadīja Čerepovecas "Severstal" rindās, taču 2006.—07. sezonā atgriezās Toljati "Lada" vienībā. 2007.—08. sezonu Grigorenko uzsāka Amerikas hokeja līgas klubā Grandrepidsas "Griffins", taču pēc pāris aizvadītām spēlēm atgriezās Ufas kluba sastāvā, kļūstot par 2008. gada Krievijas čempionu. 2010.—11. sezonā Grigorenko bija viens no līgas labākajiem vārtu guvējiem, pēc sezonas beigām tiekot iekļauts arī līgas visu zvaigžņu maiņā. Kopā ar komandu Grigorenko izcīnīja arī Gagarina kausu. Ufā Grigorenko spēlēja līdz pat 2012.—13. gada sezonas ievadam, kad tika aizmainīts uz Maskavas CSKA vienību. Krievijas izlases rindās spēlējis 2003. un 2006. gada Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)