Juhamati Āltonens (somu: Juhamatti Aaltonen; dzimis 1985. gada 4. jūnijā) ir somu hokejists, labās malas uzbrucējs, Somijas hokeja izlases dalībnieks. Pašlaik (2017) Āltonens spēlē SM līgas vienībā Helsinku HIFK. Savu spēlētāja karjeru Āltonens uzsāka SM līgas kluba Oulu "Kärpät" sistēmā. 2003. gada NHL draftā Juhamati izvēlējās Sentluisas "Blues" vienība, taču savā turpmākajā karjerā uz Ziemeļameriku somu uzbrucējs tā arī nedevās. 2003.—04. sezonā, būdams 18 gadus vecs, Āltonens debitēja "Karpat" pirmajā sastāvā. Tiesa, tajā viņš nostiprinājās vien 2005.—06. sezonā. 2005., 2007. un 2008. gadā kluba sastāvā kļuvis par Somijas čempionu hokejā. 2009.—10. sezonu Juhamati aizvadīja Lahti "Pelicans" rindās, taču 2010.—11. sezonā tika izīrēts Kontinentālās hokeja līgas klubam Magņitogorskas "Metallurg". Pirms 2011.—12. gada sezonas Āltonens noslēdza līgumu ar Magņitogorskas klubu, tajā aizvadot vēl vienu sezonu. 2012.—13. gada sezonu Āltonens aizvadīja Zviedrijas Elitsērijas klubā Rögle BK, savukārt 2013.—14. gada sezonā spēlēja SM līgas vienībā Oulu "Kärpät". 2014. gada vasarā Āltonens noslēdza divu gadu līgumu ar KHL jaunpienācēju Helsinku "Jokerit", bet pēc tam pievienojās SM līgas klubam Helsinku HIFK. Somijas izlases rindās izcīnījis bronzas medaļas 2014. gada olimpiskajās spēlēs, spēlējis arī 2010. un 2011. gada Pasaules čempionātos, 2011. gadā izcīnot Pasaules čempiona titulu. Vikikrātuvē par šo tēmu ir pieejami multivides faili. Skatīt: Juhamati Āltonens. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)