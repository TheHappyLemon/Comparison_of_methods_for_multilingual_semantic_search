HK "Ozolnieki/Monarch" bija hokeja klubs, kas piedalījās Latvijas hokeja čempionātā. Kluba lielākais panākums bija iekļūšana čempionāta finālā 2011./2012. gada sezonā. Kluba mājas arēna bija Ozo ledus halle Ozolniekos. 2014./2015. gada sezonā tika pieņemts lēmums nepiedalīties Latvijas čempionātā un kluba darbība tika apturēta. Kluba pirmsākumi meklējami jau 1987. gadā, kad Rīgā tika dibināta komanda ar nosaukumu "AK-2". Vēlāk tā mainīja nosaukumu uz "Saurieši" un "Nik's/Brih". 1994./95. gada sezonā "Nik's/Brih" pirmo reizi izcīnīja Latvijas čempionu titulu. Vēlāk par čempioniem "Nik's/Brih" kļuva arī 1995./96., 1997./98. un 1998./99. gada sezonās. 1996. gada novembrī "Nik's/Brih" piedalījās Eiropas kausa F grupas turnīrā, kurā gan visas spēles zaudēja - 1:5 pret Ļubļanas "Olimpija" (Slovēnija), 4:8 pret Dunajvarošas "Dunaferr" (Ungārija) un 0:6 pret Toljati "Lada" (Krievija). Uzsākot 2000./2001. gada sezonu klubs mainīja nosaukumu uz "Vilki/OP", bet 2006./2007. gada sezonā mainīja nosaukumu uz "Vilki/Monarch" un sezonu aizvadīja Rīgas atklātajā čempionātā. 2008. gadā klubs pārcēlās uz Ozolniekiem un mainīja nosaukumu uz "Ozolnieki/Monarch". 2009./2010. gada, 2010./2011. un 2011./2012. gada sezonās "Ozolnieki/Monarch" bija Latvijas atklātā hokeja čempionāta regulārās sezonas uzvarētāji. 2009./2010. gada izslēgšanas spēļu ceturtdaļfinālā viņi pārspēja Lietuvas spēcīgāko hokeja klubu Elektrēnu "Energija" ar 3:1 sērijā pārliecinoši uzvarot un iesoļojot nākamajā kārtā, bet pusfinālā viņus apstādināja Kontinentālās hokeja līgas kluba Rīgas "Dinamo" fārmklubs Rīgas "Dinamo/Juniors", kas finālā pārspēja arī "Liepājas Metalurgu". 2010./2011. gada sezonā "Ozolnieki/Monarch" iekļuva čempionāta finālā, kur sērijā ar 0:4 zaudēja "Liepājas Metalurgam", bet 2011./2012. gada sezonas finālā zaudēja tam pašam "Liepājas Metalurgam" sērijā ar 1:4. 2012./13. gada sezonā klubs tika līdz pusfinālam, kur sērijā ar 1:2 zaudēja HK "Juniors", tāpat arī 2013./14. sezonā klubs tika līdz pusfinālam, kur sērijā ar 2:3 zaudēja HK "Kurbads". Laika gaitā šajā komandā īsāku vai garāku laiku ir pavadījuši, gan agrākie PSRS Augstākās līgas spēlētāji, gan daudzi Latvijas hokeja izlases spēlētāji, kas piedalījušies, gan Olimpiskajās spēlēs, gan Pasaules čempionātos - Sergejs Povečerovskis, Agris Freimanis, Māris Drelings, Leonīds Beresņevs, Igors Brezgins, Konstantīns Grigorjevs, Vadims Ņikitins, Andrejs Maticins, Aleksandrs Kerčs, Sergejs Seņins, Mihails Bogdanovs, Aleksandrs Šiškovičs, Normunds Sējējs, Andrejs Ignatovičs, Aigars Cipruss, Viktors Ignatjevs, Artis Ābols, Vadims Romanovskis, Aleksejs Širokovs, Viktors Bļinovs, Georgijs Pujacs, Oskars Bārtulis, Mārtiņš Karsums u.c. Ilggadējs komandas kapteinis - Jānis Lukaševskis.