Dīters Nolls (vācu: Dieter Noll; 1927. gada 31. decembris — 2008. gada 6. februāris) bija vācu rakstnieks. Viņa pazīstamākais darbs ir divās grāmatās iznākušais romāns Vernera Holta piedzīvojumi (vācu: Die Abenteuer des Werner Holt), kas laikā no 1960. gadu sākuma līdz pat autora nāvei tika izdots divu miljonu lielā tirāžā. Dīters Nolls piedzima Saksijā farmaceita ģimenē. Viņa māte pa pusei bija ebrejiete. Uzreiz pēc vidusskolas pabeigšanas Nolls tika iesaukts Trešā reiha gaisa spēku dienestā kā Luftwaffenhelfer. 1944. gadā viņš tika iesaukts Vērmahta dienestā kā karavīrs. Otrā pasaules kara beigās Nolls nokļuva ASV armijas gūstā. Pēc atbrīvošanas, 1948. gadā, viņš studēja mākslas vēsturi, filozofiju un ģermānistiku Jēnas Universitātē. Kopš 1950. gada Nolls dzīvoja Berlīnē, kur strādāja vairākos laikrakstos. No 1956. gada viņš nodarbojās ar rakstniecību. Kopš 1946. gada Dīters Nolls bija komunistiskās partijas biedrs. Viens no pazīstamākajiem Nolla darbiem ir novele divos sējumos Vernera Holta piedzīvojumi. Šis darbs ir autobiogrāfisks. Pirmais sējums stāsta par jauniešiem, kuri mācās vidusskolā, bet drīz vien tiek iesaukti gaisa spēku dienestā, bet pēc tam Vērmahtā. Otrs sējums ir par pēckara dzīvi, kur bijušajam karavīram ir jāiedzīvojas jaunajā kārtībā un jāatgriežas pie miera laika dzīves. Šis darbs ir ticis izdots vairāk kā 2 miljonu eksemplāru apjomā, bet pēc pirmās daļas motīviem tika uzņemta kinofilma. Dīters Nolls vairākkārt tika apbalvots par savu darbību literatūrā. Viņš darbojās vairākās rakstnieku organizācijās un bija Berlīnes mākslas akadēmijas biedrs no 1969. gada. Dīters Nolls nomira 2008. gada 6. februārī no vēža. Wer war wer in der DDR? (vāciski) Приключения Вернера Хольта (krieviski)