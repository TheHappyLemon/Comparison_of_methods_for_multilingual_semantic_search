Ričards (Riks) Prestons Kārlails (angļu: Richard (Rick) Preston Carlisle; dzimis 1959. gada 27. oktobrī Ogdensburgā, Ņujorkas štatā, ASV) ir bijušais amerikāņu basketbolists, tagad — basketbola treneris. Vislabāk pazīstams kā Nacionālās basketbola asociācijas kluba Dalasas "Mavericks" galvenais treneris, ko vadīja 13 sezonas no 2008. līdz 2021. gadam. Šobrīd — cita NBA kluba Indiānas "Pacers" galvenais treneris. Viens no nedaudzajiem, kas kļuvis par NBA čempionu gan kā spēlētājs (Bostonas "Celtics" sastāvā) gan kā treneris (ar "Mavericks"). 1984. gada NBA draftā viņu Bostonas "Celtics" izraudzījās ar kopējo 70. kārtas numuru. "Celtics" rindās aizvadīja trīs sezonas, 1986. gadā kļuva par NBA čempionu. Vēlāk pārstāvēja Kontinentālās basketbola asociācijas klubu Olbani "Patroons" un NBA klubus Ņujorkas "Knicks" un Ņūdžersijas "Nets". Basketbolista karjeru noslēdza 1989. gadā. Visu karjeru bijis izteikts rezervists: piedalījies kopā 188 regulārās sezonas spēlēs, no tām tikai vienā dodoties laukumā sākuma pieciniekā. 2001. gadā uzsāka trenera karjeru kā Detroitas "Pistons" kluba galvenais treneris. Klubu vadīja divas sezonas, pirmajā sezonā tika atzīts par sezonas labāko treneri. Pēc tam četras sezonas bija Indiānas "Pacers" galvenais treneris. Kopš 2008.—2009. gada sezonas bija Dalasas "Mavericks" galvenais treneris. 2011. gadā sasniedza NBA finālsēriju, kurā pārspēja Maiami "Heat", kļūstot par NBA čempionu. Dalasas komandu vadīja 13 sezonas, šai ziņā starp aktīvajiem treneriem atpaliekot vienīgi no Sanantonio "Spurs" galvenā trenera Grega Popoviča. Pēc 13 sezonām Dalasas komandas vadībā (šajā laikā komandai pievienojās arī latviešu basketbolists Kristaps Porziņģis), 2021. gada jūnijā treneris izlēma darbu ar komandu neturpināt. Drīz pēc tam R. Kārlails pievienojās galvenā trenera statusā komandai, kuru jau iepriekš bija trenējis — Indiānas "Pacers". Vikikrātuvē par šo tēmu ir pieejami multivides faili. Skatīt: Riks Kārlails. Basketball Reference NBA spēlētāja profils (angliski) NBA spēlētāja profils (angliski) Eurobasket trenera(-es) profils (angliski) RealGM Basketball profils (angliski)