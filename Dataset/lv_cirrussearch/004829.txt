Daugavpils ir dzelzceļa līnijas Rīga—Daugavpils gala stacija, kas atrodas Latgalē, otrajā lielākajā Latvijas pilsētā Daugavpilī. Kopumā Daugavpils dzelzceļa mezgls ir otrais lielākais Latvijā pēc Rīgas dzelzceļa mezgla. Daugavpils stacija atrodas Daugavpils centrā, pie Stacijas ielas. Daugavpils stacija ir liela mezgla stacija, no kuras sākas līnijas uz Rīgu, Eglaini un Indru. Savienojošie ceļi savieno to ar Daugavpils Šķirošanas staciju, no kurienes tālāk iet līnija uz Rēzekni, kā arī ar lokomotīvju depo (D parku). Bez Šķirošanas stacijas un D parka Daugavpils stacijā ietilpst Daugavpils Pasažieru parks, pie kura atrodas arī Daugavpils stacijas ēka. Daugavpilī ir intensīva kravas satiksme, bet pasažieru satiksme pastāv galvenokārt uz Rīgu (5 dīzeļvilcieni katru dienu) un no 2020. gada 13. decembra uz Krāslavu (1 dīzeļvilcienu pāris katru dienu), bet no 2021. gada 12. decembra arī uz Indru. Bez tam pirms COVID-19 pandēmijas caur Daugavpili kursēja starptautiskais vilciens uz Minsku, bet kopš 2018. gada nedēļas nogalē (sestdienās un svētdienās 2 dīzeļvilcieni) arī uz Viļņu. Sakarā ar ārkārtas situācijas izsludināšanu koronavīrusa pandēmijas dēļ no 2020. gada 17. marta līdz 12. jūnijam Daugavpils—Viļņas starptautiskā maršruta brīvdienu dīzeļvilcieni kursēja līdz/no Turmantas stacijai (Lietuvas robežstacijai), Latvijas teritorijā neiebraucot. Kopš 2020. gada 13. jūnija pasažieru vilcienu satiksme uz Lietuvu daļēji atjaunota — samazināts reisu skaits līdz 1 dīzeļvilciena pārim brīvdienās, kā arī atcelts vilciens Daugavpils—Turmanta. Tomēr 14. jūnijā satiksme līnijā atkal apturēta un nav zināms, kad tā varētu atsākties. Kopš 15. marta nekursē arī starptautiskais vilciens Rīga—Minska. Stacijā darbojas biļešu kase. Staciju ierīkoja līdz ar Rīgas—Daugavpils dzelzceļa izbūvi 1861. gadā, tā nodrošināja savienojumu ar 1860. gadā uzbūvēto Sanktpēterburgas-Daugavpils dzelzceļu. Pēc Daugavpils-Vitebskas dzelzceļa izbūves 1866. gadā stacija kļuva par abu dzelzceļu apvienoto staciju, bet 1868. gadā par privātās dzelzceļa līnijas Rīga—Orla mezgla staciju. 1866. gadā šeit uzbūvēja iespaidīgas ritošā sastāva remontdarbnīcas, vēlākos gados "Latvijas dzelzceļu" galvenās darbnīcas, kas pašlaik ir AS Daugavpils Lokomotīvju Remonta Rūpnīca. 1919. gadā stacijas oficiālais nosaukums bija Daugavpils I Pasažieru, pēc Daugavpils- Vitebskas dzelzceļa izbūves Daugavpils I Preču stacija tika ierīkota aptuveni viena kilometra attālumā Indras stacijas virzienā. Otrā pasaules kara laikā kā pilsētai, tā arī dzelzceļa mezglam tika nodarīti ievērojami postījumi. Karam beidzoties, staciju atjaunoja. 1946. gadā stacijas uzgaidāmajās un dienesta telpās iekārtoja kinoteātri un pēc pieciem gadiem, 1951. gadā uzcēla jaunu stacijas ēku, kas kalpo līdz mūsu dienām. Vēsturiski starp stacijām Daugavpils un Mežciems atradās divi pieturas punkti: Nometne un Cietoksnis. "Nometne" kā pieturas punkts tika atvērts 1926. gadā un kalpoja Latvijas armijas karavīru vajadzībām, slēgts pēc Otrā pasaules kara. "Cietoksnis" kā pieturas punkts tika atvērts 1935. gadā, slēgts tika Otrā Pasaules kara laikā. Mūsdienās uz Daugavpils Pasažieru parku kursē dīzeļvilcieni maršrutos Rīga—Daugavpils, Rīga—Krāslava, Rīga—Indra, kā arī reizi gadā tiek norīkots vilciens caur Daugavpili līdz Aglonai. Caur Daugavpili kursēja arī starptautiskais vilciens Rīga—Minska (līdz 2015. gada jūnijam kursēja arī Sanktpēterburga—Viļņa, bet līdz 2015. gada oktobrim Rīga—Sanktpēterburga). No 2018. gada 13. janvāra "Lietuvas dzelzceļš" uzsāka pasažieru pārvadājumus maršrutā Daugavpils—Viļņa. Kursēja divi pāri dīzeļvilcienu DR1A sestdienās un svētdienās. No 2018. gada 15. decembra saraksts tika mainīts; sestdienās vakaros bija paredzēts papildu vilciens no Viļņas (atpakaļ līdz Turmantai). Pēc koronavīrusa pandēmijas radīto ierobežojumu atcelšanas, maršrutā Daugavpils—Viļņa kursēja tikai viens vilcienu pāris brīvdienās, bet pasažieru satiksme maršrutā Daugavpils—Turmanta ir atcelta. Vilciens uz Viļņu Daugavpils stacijā 2018. gada 13. janvārī Gājēju tiltiņš pie Daugavpils dzelzceļa stacijas (2020) Sliežu ceļi Rīgas virzienā (2020) Autobusu pietura "Dzelzceļu stacija" (2020) Daugavpils dzelzceļa stacija Daugavpils stacijas ēka (2010) Daugavpils stacijas ēka (2010) Interjera fragments (2010) Interjera fragments (2010) Uzgaidāmā zāle (2010) Sākotnējā stacijas ēka Daugavpils stacijas ēka, 19./20. gadsimta mijā. «Tiek pārtraukti starptautiskie pasažieru dzelzceļa pārvadājumi». Arhivēts no oriģināla, laiks: 2020. gada 14. augustā. Skatīts: 2020. gada 10. decembrī. «Biļešu kasu darba laiki - AS Pasažieru vilciensAS Pasažieru vilciens». pv.lv. Skatīts: 2022-08-04. "Latvijas dzelzceļš" Nedēļas nogalēs sāks kursēt vilciens Daugavpils-Viļņa «Vilcienu saraksts Viļņa—Daugavpils—Viļņa». Arhivēts no oriģināla, laiks: 2021. gada 18. septembrī. Skatīts: 2018. gada 9. decembrī. Rīga—Daugavpils līnijas vēsture «Daugavpils stacijas panorāmas foto». Arhivēts no oriģināla, laiks: 2013-04-27. Skatīts: 2010-09-30. Daugavpils galvenā dzelzceļa stacija YouTube