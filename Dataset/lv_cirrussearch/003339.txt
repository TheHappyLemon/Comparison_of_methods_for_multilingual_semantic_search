Gleipnirs (senskandināvu: Gleipnir) senskandināvu mitoloģijā ir ķēde, ar kuru saķēdēts htoniskais briesmonis Fenrirs. Lai arī tā ir tik tieva kā zīda diegs, tā ir stiprāka par visām citām ķēdēm. Gleipniru pēc dievu lūguma no sievietes bārdas, kalna saknes, kaķa soļu skaņas, lāča dzīslām (ar tām domāti nervi, pacietība), zivs elpas un putna siekalām izkala cvergi, un ar to izdevās Fenriru sasaistīt. Pēc tā laika, domājams, visām minētajām būtnēm ir pazudušas attiecīgās īpašības. Fenrirs būs saķēdēts ar Gleipniru līdz Ragnarokam, kad atraisīsies visas ķēdes un saites. Atbrīvojies Fenrirs aprīs Odinu.