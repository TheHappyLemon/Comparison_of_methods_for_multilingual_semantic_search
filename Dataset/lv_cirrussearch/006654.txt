Tomāšs Plekanecs (čehu: Tomáš Plekanec; dzimis 1982. gada 31. oktobrī Kladno) ir čehu hokejists, centra uzbrucējs, Čehijas izlases dalībnieks. Pašlaik (2023) Plekanecs spēlē ELH klubā HC Kladno. Savu profesionālā spēlētāja karjeru Plekanecs uzsāka jau 1998.—99. sezonā, aizvadot trīs spēles Čehijas Ekstralīgas kluba HC Kladno rindās. Nākamajā sezonā viņš tika izīrēts zemāku Čehijas līgu klubiem, taču 2000.—01. sezonā viņš nostiprinājās Kladno kluba sastāvā. 2001. gada NHL draftā Plekanecu ar kopējo 71. numuru izvēlējās Monreālas "Canadiens", taču Tomāšs vēl sezonu palika Eiropā. Savu pirmajā sezonā Ziemeļamerikā Plekanecs līdz debijai NHL neizlauzās, spēlējot vienīgi AHL klubā Hamiltonas "Bulldogs", taču 2003.—04. sezonā Plekanecs aizvadīja arī savas pirmās divas spēles "Canadiens" rindās. 2004.—05. sezonas NHL lokauta laikā Plekanecs turpināja spēlēt AHL, bet 2005.—06. sezonas sākumā Tomāšs jau bija izcīnījis savu vietu Monreālas klubā. Līdz brīdim, kad viņš aiziet no NHL, Plekanecs bija aizvadījis vairāk nekā 1000 NHL spēļu un ir visu laiku septītais "Canadiens" komandas spēlētājs pēc aizvadīto spēļu skaita. 2018. gada 26. novembrī Plekanecs parakstīja līgumu ar Čehijas Ekstralīgas (ELH) komandu Kometa Brno un papildus spēlē Čehijas 1. hokeja līgas klubā HC Kladno. Čehijas hokeja izlases rindās Plekanecs kļuvis par 2001. gada Pasaules junioru čempionu, kā arī 2006. gada Pasaules čempionāta sudraba medaļas un 2011. gada bronzas medaļas laureātu. Izlases rindās Plekanecs spēlējis vēl trijos Pasaules čempionātos, kā arī 2010. gada olimpisko spēļu turnīrā. Vikikrātuvē par šo tēmu ir pieejami multivides faili. Skatīt: Tomāšs Plekanecs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)