Žari (poļu: Żary) ir pilsēta Polijas rietumos, Lubušas vojevodistes dienvidos uz dienvidrietumiem no Zelona Guras. Vēsturiski pazīstama arī ar vācisko nosaukumu Zorava (vācu: Sorau), jo līdz 1945. gadam atradās Vācijā, tomēr, pamatojoties uz Jaltas un Potsdamas konferenču lēmumiem, pilsēta tika piešķirta Polijai, bet vācu iedzīvotāji padzīti. Atrodas vēsturiskā Lejaslužicas reģionā (sorbu valodā pilsētas nosaukums ir Žarova (Žarow)). No 1705. līdz 1707. gadam Zoravā par kapelmeistaru strādāja baroka komponists Georgs Filips Tēlemanis (Georg Philipp Telemann, 1681–1767). 19. gadsimta sākumā pilsētas skolā mācījās psihologs Gustavs Fehners (Gustav Fechner, 1801–1887). 1893. gadā šeit cietumā bija ieslodzīts anarhists Gustavs Landauers (Gustav Landauer, 1870–1919). 1938. gadā Zoravā tika nodibināta Ķeizara Vilhelma biedrības filiāle, kas nodarbojās ar koksnes pētniecību. Otrā pasaules kara laikā pilsētā atradās vācu lidmašīnu Focke-Wulf rūpnīca. Matemātiķa Ernsta Kummera (Ernst Kummer, 1810–1893), kārtslēcēja Tadeuša Slusarska (Tadeusz Ślusarski, 1950–1998) dzimtā pilsēta. https://bdl.stat.gov.pl/api/v1/data/localities/by-unit/020811411021-0988684?var-id=1639616&format=jsonapi; P2701: JSON; pārbaudes datums: 4 oktobris 2022.