Tīrs (sennorvēģu: Týr) senskandināvu mitoloģijā ir kara un, it īpaši, kaujas dievs. Viņa dieva izcelsme liecina, ka sākotnēji viņš varētu būt ticis uzskatīts par dievu tēvu un panteona galvu. Etimoloģiski Tīrs atbilst grieķu Zevam. Ragnarokā Tīram jācīnās ar Garmu (abi mirst). Tīrs pieder pie āsiem, ir Odina (saskaņā ar Jaunāko Edu) vai Hīmira (saskaņā ar Poētisko Edu) dēls. Dievi centās sasaistīt vilku Fenriru, taču viņš sarāva visas ķēdes, ko viņi tam uzlika. Rūķi no sievietes bārdas, kalna saknes, kaķa soļu skaņas, lāča pacietības, zivs elpas un putna siekalām izkala Fenriram ķēdi Gleipniru. Viņi izaicināja Fenriru saraut arī to. Fenrirs, nojauzdams viltību, tam piekrita tikai tad, ja viens no dieviem piekristu uz pārbaudījuma laiku turēt Fenrira mutē roku — kā nodrošinājumu, ka dievi viņu atbrīvos, ja viņam ķēdi neizdosies saraut. Neviens dievs tam nepiekrita, izņemot Tīru. Fenrirs centās saraut ķēdi, taču tā tikai sarāvās arvien ciešāk. Kad dievi atteicās Fenriru atbrīvot, viņš nokoda Tīram roku.