Dalasas "Mavericks" (angļu: Dallas Mavericks) ir profesionāls ASV basketbola klubs, kas ir bāzēts Dalasā, Teksasas štatā, ASV. Klubs spēlē Nacionālās basketbola asociācijas Rietumu konferences Dienvidrietumu divīzijā. Tas tika dibināts 1980. gadā un kopš dibināšanas brīža spēlē NBA. Pastāvēšanas vēsturē "Mavericks" ir izcīnījis vienu NBA čempionu titulu (2011), divas reizes ir kļuvis par konferences uzvarētāju un trīs reizes — divīzijas čempionu. Mājas spēles komanda aizvada American Airlines Center arēnā, pirms tam — Reunion Arena. 2005.—2006. gada NBA sezonas finālsērijā Dalasas "Mavericks" NBA piekāpās Maiami "Heat" (2—4). Taču jau nākamajā sezonā klubs zaudēja izslēgšanas spēļu pirmajā kārtā latviešu basketbolista Andra Biedriņa pārstāvētajai Goldensteitas "Warriors". Finālsērijā "Mavericks" atgriezās 2010.—2011. gada sezonā, kad, tāpat kā 2006. gadā, pretinieki bija "Heat". Dalasa kļuva par čempioniem, uzvarot sērijā ar 4—2, bet komandas līderis Dirks Novickis tika atzīts par finālsērijas vērtīgāko spēlētāju. Pamatojoties uz 2008. gada Forbes datiem, "Mavericks", kura vērtība ir apmēram 466 miljoni ASV dolāru, bija astotais vērtīgākais klubs līgā. 2019. gada 31. janvārī par "Mavericks" spēlētāju kļuva Latvijas basketbolists Kristaps Porziņģis. 2021. gadā viņš tika aizmainīts uz Vašingtonas "Wizards", taču pretējā virzienā devās cits latviešu basketbolists Dāvis Bertāns. 1979. gadā uzņēmējs Dons Kārters un viņa partneris Norms Sonju vēlējās izveidot jaunu basketbola vienību Dalasā, Teksasas štatā. Pēdējais profesionālais basketbola klubs Dalasā bija Dalasas "Chaparrals" (startēja Amerikas basketbola asociācijā), taču tas 1973. gadā pārcēlās uz Sanantonio un tika pārsaukts par Sanantonio "Spurs". 1980. gada Visu zvaigžņu spēles laikā NBA klubu īpašnieki pozitīvi nobalsoja par atļauju jaunajai komandai startēt NBA. Kluba nosaukums ir cēlies no laika posmā no 1957. līdz 1962. gadam izrādītā televīzijas vesternam Maverick. Tas tika izraudzīts fanu balsojumā, par Maverick tika atdotas 4600 balsis, pārspējot Wranglers un Express. "Mavericks" pievienojās Rietumu konferences Vidējo Rietumu divīzijai, kas izraisīja klubu sadalījuma pa divīzijām izmaiņas ar Vidējo Rietumu un Centrālo divīziju. Klubs palika Vidējo Rietumu divīzijā līdz pat 2004.—2005. gada sezonai, kad līgas komandas tika sadalītas sešās divīzijās un "Mavericks" pārcēlās uz Dienvidrietumu divīziju. Par pirmo vienības galveno treneri tika izvēlēts Diks Mota, kurš bija Vašingtonas "Bullets" galvenais treneris 1977.—1978. gada čempiontitula izcīnīšanas sezonā. 1980. gada draftā "Mavericks" ar 11. izvēles numuru izraudzījās Kalifornijas Universitātes Losandželosā (UCLA) spēlētāju Kiki Vandevegu. Taču spēlētājs atteicās spēlēt kluba sastāvā, šāda situācija turpinājās debijas sezonas pirmajā mēnesī. Pēc tam viņš tika aizmainīts uz Denveras "Nuggets" kopā ar 1981. gada drafta pirmās kārtas izvēli maiņā pret divām turpmāko gadu draftu pirmās kārtas izvēlēm, tās tika izmantotas, lai 1981. gadā draftētu Rolando Blekmenu un 1984. gadā — Semu Pērkinsu. Lielāko 1980. gadu daļu Dalasas klubs demonstrēja labu sniegumu un bija vieni no konferences līderiem. "Mavericks" izslēgšanas spēlēm kvalificējās sešas no septiņām reizēm laika posmā no 1983. līdz 1990. gadam. 1987. gadā tika izcīnīts Vidējo Rietumu divīzijas čempionu tituls un 1988. gada izslēgšanas spēlēs tika sasniegts konferences fināls. Taču dēļ Losandželosas "Lakers" dominances Rietumu konferencē, klubs ne reizi nesasniedza NBA finālsēriju. 1990. gadi bija Mavs neveiksmīgie gadi, jo laikā no 1991. līdz 2000. gadam klubs ne reizi nekvalificējās izslēgšanas spēlēm, 1992.—1993. gada sezonā sasniedzot 11—71 uzvarēto/zaudēto spēļu bilanci un 1993.—1994. gadā tā bija 13—69. Šajās neveiksmēs tika vainotas dažādas nesaprašānās laukumā un un ārpus tā. Vienīgi dekādes vidus bija klubam salīdzinoši veiksmīgs, jo tajā spēlēja The 3 J's: Džeisons Kids, Džims Džeksons un Džamals Mešburns. Ievērojamākais no trijnieka bija Dž. Kids, kurš debijas sezonā kopā ar Grantu Hillu tika atzīti par sezonas labākajiem debitantiem. 2000. gadu sākums klubam bija veiksmīgs, komandas līderi bija Dirks Novickis, Maikls Finlijs un Stīvs Nešs. Klubam bija jauns īpašnieks Marks Kubans un galvenais treneris Dons Nelsons. 2001. gadā klubs atkal kvalificējās izslēgšanas spēlēm. 2003. gadā tika sasniegts konferences fināls, taču šajā kārtā tika zaudēts Sanantonio "Spurs". Komandas lielais trijnieks tika izjaukts līdz ar S. Neša aizmainīšanu uz Fīniksas "Suns" un M. Finlijs turpināja karjeru "Spurs". Taču D. Novckis palika klubā. Kopā ar treneri Everiju Džonsonu klubs 2006. gadā pirmoreiz sasniedza NBA finālsēriju. Tajā pretnieki bija Maiami "Heat". Pēc būšanas vadībā ar 2—0, "Mavericks" tomēr zaudēja finālsērijā ar 2—4. 2006.—2007. gada sezonā "Mavericks" sasniedza labāko uzvarēto spēļu procentu visā līgā, taču izslēgšanas spēļu pirmajā kārtā tas zaudēja latvieša Andra Biedriņa pārstāvētajai Goldensteitas "Warriors". Dž. Kids atgriezās komandas sastāvā 2008. gadā, tāpat šajā gadā par kluba galveno treneri kļuva Riks Kārlails. 2010.—2011. gada sezonā klubs veiksmīgi kvalificējās izslēgšanas spēlēm, konferences pusfinālā no turpmākās cīņas par NBA čempionu titula izslēdza tobrīdējos čempionus Losandželosas "Lakers". Finālsērijā, tāpat kā 2006. gadā, "Mavericks" pretinieki bija Maiami "Heat". Dalasas vienība triumfēja sērijā ar 4—2 un komandas līderis Dirks Novickis no Vācijas tika atzīts par finālsērijas vērtīgāko spēlētāju. 2018. gada NBA draftā "Mavericks" ieguva Luku Dončiču, ko iemainīja no Atlantas "Hawks" pret pašu draftēto Trē Jangu. 2019. gada 31. janvārī par "Mavericks" spēlētāju kļuva Latvijas basketbolists Kristaps Porziņģis. 2021. gadā viņš tika aizmainīts uz Vašingtonas "Wizards", taču pretējā virzienā devās cits latviešu basketbolists Dāvis Bertāns. Čempioni: 1 2011 Konferences čempioni: 2 2006, 2011 Divīzijas čempioni: 3 1987, 2007, 2010 Forbes: NBA Team Valuations Vikikrātuvē par šo tēmu ir pieejami multivides faili. Skatīt: Dalasas "Mavericks". Kluba oficiālā mājaslapa (angliski) Basketball-Reference profils Arhivēts 2011. gada 24. februārī, Wayback Machine vietnē. (angliski) Dallas Basketball (angliski)