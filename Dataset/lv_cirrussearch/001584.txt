Šis raksts ir par reģionu ASV. Par seriālu skatīt rakstu Silīcija ieleja (seriāls). Silīcija ieleja (angļu: Silicon Valley), dažkārt nepareizi tulkota kā Silikona ieleja, ir reģions Sanfrancisko līča reģiona dienvidu daļā, Kalifornijā, ASV. Nosaukums sākotnēji attiecās uz lielo reģionā esošo integrālo shēmu projektētāju un ražotāju skaitu, bet vēlāk sāka attiekties uz visiem reģionā esošajiem augsto tehnoloģiju uzņēmumiem. Šobrīd to izmanto kā metonīmu augsto tehnoloģiju sektoram. Lai arī dažādos citos ASV reģionos ir spēcīgi attīstījusies tehnoloģiju izstrāde, Silīcija ieleja saglabā savu vadošo lomu ar saviem spējīgajiem uzņēmējiem, inženieriem un riska kapitālistiem. Ģeogrāfiski Silīcija ieleja iekļauj visu Santaklaras ieleju, tostarp Sanhosē pilsētu un pieguļošās komūnas, Sanfrancisko pussalas dienvidu daļu un Austrumu līci. Juris Baldunčiks. «Tulkotāja viltusdraugu problēma: No vārdiem pie darbiem». Valsts valodas komisija. Skatīts: 2015. gada 4. septembrī. Par līdzīgu „ķīmisko analfabētismu” liecina arī dažkārt sastopamā „Silikona ieleja”. Šo apzīmējumu pirms vairākiem gadiem plašsaziņas līdzekļos palaidis kāds diletants, un tagad to lieto pat ļoti izglītoti cilvēki. Angļu valodā ir divi rakstības ziņā līdzīgi vārdi – silicon ‘silīcijs’ un silicone ‘silikons’. Kalifornijā ir apvidus, kur pēc Otrā pasaules kara izveidojās elektronikas, it īpaši pusvadītāju ražošanas, centrs. Šajā nozarē būtiska nozīme bija silīcijam, tāpēc apvidu nosauca par Silīcija ieleju (angļu Silicon Valley). Pārsteidzoši, ka līdz pat 2005. gada vidum pret aplamo nosaukumu latviešu valodā neprotestēja ne dabaszinātņu, ne arī inženierzinātņu speciālisti, kam nu gan vajadzētu zināt, ka pusvadītājiem nav īpaša sakara ar silikonu. Visvaldis Gercāns. «Silikona vai silīcija ieleja?». Diena, 2005. gada 17. augusts. Skatīts: 2015. gada 4. septembrī. Velta Mika. Silīcija ieleja. No garāžas līdz tehnoloģiju milzim. Sakaru pasaule.