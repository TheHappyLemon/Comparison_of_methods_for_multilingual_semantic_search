Rassvet jeb MIM-1 ir Starptautiskās kosmosa stacijas (SKS) Krievijas segmenta modulis. To palaida 2010. gada 14. maijā ar ASV kosmoplānu Atlantis misijā STS-132. Moduļa sākotnējais nosaukums bija Malyj issledovatelskij modul'-1 jeb MIM-1 (Малый исследовательский модуль-1, "Mazais pētniecības modulis-1"). Tāpat kā citiem moduļiem, tam tika dots nosaukums "Rassvet" (Рассвет, "[saul]lēkts"). Rassvet ir modulis, kuram paredzēts atrasties pie Zarja moduļa augšējā porta. Tā galvenais uzdevums būs kravu uzglabāšana un vieta, kur pieslēgties kosmosa kuģiem Sojuz un Progress. MIM-2 kalpos arī kā slūžu kamera, kosmonautiem izejot atklātā kosmosā. Modulī ir 5,85 kubikmetri telpas, kurā var izvietot kravas un zinātniskās iekārtas. MIM-1 tika izveidots, par pamatu ņemot nepabeigtā un atceltā "Zinātniski enerģētiskā moduļa" (Научно-энергетический модуль, НЭМ) korpusu. 2010. gada 14. maijā startēja Space Shuttle Atlantis misijā STS-132. Tā primārā krava bija Rassvet modulis, kuram piestiprināti komponenti Nauka modulim: slūžu kamera, Eiropas manipulatora European Robotic Arm rezerves savienojums, radiators. 16. maijā Atlantis saslēdzās ar SKS. Rassvet pārvietošanas darbi stika veikti 18. maijā. 09:46 tika atlaisti moduļa stiprinājumi. Atlantis manipulators 09:50 sāka izcelt moduli no kravas telpas. 10:14 Rassvet saņēma stacijas manipulators. 10:40 tika atvienots Space Shuttle manipulators. 11:09 Rassvet atradās pie Zarja apakšējā porta. 12:19 modulis tika pievienots pie Zarja. 12:30 nostrādāja savilcējmehānisms, kas pilnībā savienoja abus moduļus. 20. maijā O. Kotovs un A. Skvorcovs pēc hermētiskuma pārbaudes uz īsu laiku atvēra moduļa Rassvet lūku, lai paņemtu gaisa paraugus. Kotovs bija ievērojis, ka gaisā redzamas metāliskas skaidas. Viņi uzstādīja gaisa filtru un no lūkas noņēma saslēgšanās mehānismu. Kravu izkraušana no moduļa bija paredzēta pēc Atlantis aizlidošanas. Pirmais kosmosa kuģis, kas pievienojās Rassvet portam, bija Sojuz TMA-19 2010. gada 28. jūnijā 19:38 UTC. Saslēgšanās tika veikta rokas režīmā, jo automātiskā tuvošanās sistēma modulim vēl nebija pilnībā uzstādīta. Poisk modulis (MIM-2) STS-132 Vikikrātuvē par šo tēmu ir pieejami multivides faili. Skatīt: Rassvet. МИМ1 prezentācija Arhivēts 2010. gada 16. janvārī, Wayback Machine vietnē. energia.ru, 2009-12-07 (krieviski)