Šis raksts ir par zinātnieku. Par kosmisko aparātu skatīt rakstu Ørsted (pavadonis). Hanss Kristians Ersteds (dāņu: Hans Christian Ørsted, izrunā: [ˈœrsdɛð], dzimis 1777. gada 14. augustā, miris 1851. gada 9. martā) bija dāņu fiziķis un ķīmiķis, kas atklāja, ka elektriskā strāva rada magnētisko lauku (precīzāk runājot, to vispirms ievēroja kāds students Ersteda lekcijā). Šis atklājums iedvesmoja attīstīt elektromagnētisma teoriju. 1806. gadā Ersteds kļuva par profesoru Kopenhāgenas universitātē, kuru deviņus gadus iepriekš bija arī absolvējis. Tieši šajā iestādē viņš pirmo reizi veica apjomīgus fizikālus eksperimentus saistībā ar elektrisko strāvu un akustiku. Nozīmīgo atklājumu saistībā ar elektrisko strāvu un magnētisko lauku Ersteds atklāja 1820. gada aprīlī. 1819. gadā no pipariem Ersteds bija ieguvis jaunu organisko savienojumu, ko nosauca par piperidīnu. Piperidīna cikls ietilpst piperīna, kas dod aso garšu melnajiem pipariem, molekulas sastāvā. 1908. gadā tika izveidota Ersteda medaļa, ko piešķir dāņu zinātniekiem par izcilu ieguldījumu zinātnē. 1932. gadā Ersteda vārdā tika nosaukta arī magnētiskā lauka intensitātes mērvienība CGS sistēmā — ersteds (Oe). 1999. gadā palaists Dānijas pirmais Zemes mākslīgais pavadonis Ørsted, kurš nosaukts par godu zinātniekam. Valdis Rēvalds. Fizikas un tehnikas vēstures lappuses. Latvijas Universitāte, 2006. 263. lpp. ISBN 9984-802-20-5. Vikikrātuvē par šo tēmu ir pieejami multivides faili. Skatīt: Hanss Kristians Ersteds. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)