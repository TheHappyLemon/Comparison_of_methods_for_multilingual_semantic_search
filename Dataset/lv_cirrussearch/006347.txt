Karmena ir franču komponista Žorža Bizē opera četros cēlienos. Tā ir viena no populārākajām un biežāk uzvestajām operām. Operas libreta pamatā ir Prospēra Merimē tāda paša nosaukuma novele, kura tika izdota 1845. gadā. Bizē "Karmenu" rakstīja 2 gadus; tās pirmizrāde notika 1875. gada 3. martā Parīzē. Operas pirmizrāde guva pārsvarā negatīvu vērtējumu. Parīzes kritiķi tūlīt pēc pirmizrādes operu nosaukuši par netikumisku, bet mūziku - bezjēdzīgu. "Karmenas" popularitāte sākās pēc tās uzvešanas Vīnē tā paša gada oktobrī. Stāsts vēsta par naivu kareivi Donu Hosē, kuru savaldzina ugunīgā čigāniete Karmena. Par spīti tam, ka Hosē Karmenas dēļ pamet savu jaunības mīlestību un dezertē no armijas, Karmena izvēlas pievilcīgo toreadoru Eskamiljo. Hosē greizsirdības pārņemts nogalina Karmenu. «Opera statistics 2012/13». operabase.com. Arhivēts no oriģināla, laiks: 2014-04-04. Skatīts: 2013-05-25.