Jevgeņijs Kuzņecovs (krievu: Евгений Евгеньевич Кузнецов; dzimis 1992. gada 19. maijā Čeļabinskā) ir krievu hokejists, labās malas uzbrucējs, Krievijas hokeja izlases dalībnieks. Pašlaik (2024) Kuzņecovs spēlē Nacionālās hokeja līgas vienībā Karolīnas "Hurricanes". Savu spēlētāja karjeru Kuzņecovs uzsāka dzimtajā Čeļabinskā, 2007.—08. sezonā aizvadot divas spēles Čeļabinskas "Traktor" otrajā sastāvā, kas tolaik spēlēja Krievijas Pirmajā līgā. 2009.—10. sezonā Jevgeņijs visbeidzot nostiprinājās "Traktor" pirmajā komandā. 2010. gada NHL draftā viņu ar kopējo 26. numuru izvēlējās Vašingtonas "Capitals" vienība, bet Tarasenko nākamajā sezonā vēl palika Eiropā, turpinot spēlēt "Traktor" rindās. 2012.—13. gada sezonā Kuzņecovs kopā ar komandu sasniedza Gagarina kausa finālu, tajā gan piekāpjoties Maskavas "OHK Dinamo". Pēc 2013.—14. gada sezonas, kurā "Traktor" neizdevās iekļūt Gagarina kausa izcīņā, Kuzņecovs noslēdza līgumu ar NHL vienību Vašingtonas "Capitals", sezonu noslēdzot tās rindās. 2014.—15. gada sezonu, kas bija Kuzņecova pirmā pilnā sezona NHL, viņš noslēdza ar 37 rezultativitātes punktiem, taču 2015.—16. gada sezonā kļuva par "Capitals" rezultatīvāko spēlētāju. Kuzņecovs ar 77 punktiem apsteidza komandas kapteini Aleksandru Ovečkinu, kurš bija kļuvis par komandas rezultatīvāko spēlētāju iepriekšējās 10 sezonas pēc kārtas. 2018. gadā kopā ar "Capitals" izcīnīja Stenlija kausu. Kuzņecovs bija visas līgas izslēgšanas kārtas rezultatīvākais spēlētājs. 2024. gada 8. martā Kuzņecovs tika aizmainīts uz Karolīnas "Hurricanes" apmaiņā pret 2025. gada NHL drafta trešās kārtas izvēli. Krievijas izlases rindās spēlējis trīs olimpisko spēļu turnīros, kā arī 2012., 2013., 2014., 2015. un 2016. gada Pasaules čempionātos, 2012. un 2014. gadā kopā ar izlasi izcīnot zelta medaļas, savukārt 2016. gadā izcīnot bronzas medaļas. Junioru vecumā spēlējis arī 2010., 2011. un 2012. gada Pasaules čempionātos junioriem, 2011. gadā turnīrā izcīnot uzvaru. 2012. gadā Kuzņecovs tika atzīts par turnīra vērtīgāko spēlētāju. Gan 2011., gan 2012. gadā Jevgeņijs tika iekļauts turnīra simboliskajā izlasē. Jevgeņijs spēlējis arī 2009. un 2010. gada Pasaules U18 čempionātos, 2009. gadā izcīnot bronzu. https://www.sportsnet.ca/nhl/article/capitals-trading-forward-evgeny-kuznetsov-to-hurricanes-for-draft-pick/ Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)