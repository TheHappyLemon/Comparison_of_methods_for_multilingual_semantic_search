Uluns (oolong, woolong) ir pusfermentēta Ķīnas tēja, ko iegūst no tējas koka. Uluns saglabā zaļās tējas organismu spēcinošos vitamīnus un minerālvielas, vienlaikus sniedzot piesātinātu garšu un aromātu, kas vairāk raksturīgs Ķīnas sarkanajai tējai. Pēc apstrādes un klasifikācijas uluns atrodas starp zaļo un melno, saglabājot un apvienojot abu dzērienu labākās īpašības. Šai tējai piemīt ne vien izteikta un neaizmirstama garša un aromāts, bet arī spēja mainīt garšas īpašības ar katru tējas apliešanas reizi. Uluna tējas audzē un ražo Fudzjaņas, Guandunas provincēs un Taivānā. Labvēlīgi ekoloģiskie apstākļi apvienojumā ar gadu simtos slīpētām tējas audzēšanas tradīcijām un sarežģīto apstrādes tehnoloģiju nodrošina tikai augstākās kvalitātes uluna tējas ražošanu. Tējas lapas tiek apstrādātas specifiskā veidā, kas izmaina tikai lapas ārējās šūnas, saglabājot dziļāk esošās šūnas un audus neskartus. Uluna tēja satur vairāk nekā 400 cilvēka organismam noderīgus ķīmiskos savienojumus, tostarp kofeīnu, polifenola savienojumus, С, D, E, К, В1, В3, В6, В12 vitamīnus, kalciju, fosforu, dzelzi, magniju, selēnu, cinku, mangānu. Mangāns veicina C vitamīna uzsūkšanos organismā, uzlabo organisma aizsargspējas un samazina audzēju rašanās iespēju. Bagātais vitamīnu sastāvs tējā veicina asinsvadu sieniņu stiprināšanu un samazina trombozes iespējamību. Regulāri lietojot uluna tēju, samazinās svars, uzlabojas figūra (polifenola savienojumi veicina tauku sašķelšanos un izvadīšanu no organisma, turklāt tieši uluna tējai efektivitāte ir augstāka nekā jebkurai citai tējai). Uluna tēja ir dabisks, gadsimtos pārbaudīts notievēšanas līdzeklis.[nepieciešama atsauce] Zināmākās uluna tējas ir Teguaņins, Teguaņin Van, Žeņšeņa uluns, Dahunpao, Dundin uluns, Naisjan cziņ sjuaņ, Huan cziņ gui, Gui hua uluns, Šaņ liņ si, Ališaņ, Fen huan daņ cun, Si czi čuņ (četru sezonu vasara) un Mao se uluns. Uluna tējas var atpazīt pēc to biezi satītajām, smagajām, pat “masīvajām” lapām un izsmalcināta, viegli gaisīga aromāta. Gatavajam tējas uzlējumam ir dzidra, bagātīgi zeltaina nokrāsa un piesātināta, bet maiga garša. Uluna tējai piemīt unikāla garša un aromāts, ko var līdz galam izbaudīt, dzerot tikai pareizi pagatavotu tēju. Uluna tējas ceremonijai ir nepieciešams trauku komplekts (tējkanna, čahaja - tējas salejamā tējkanniņa) un “tējas pāris” - ča bei (maza, sekla tasīte) un sjan bei (maza, šaura glāzīte)) no māla (ieteicams izmantot tikai isinas (māla traukus). Sākumā visus traukus sasilda un noskalo ar karstu ūdeni. Tad tējakanniņā ieber 1/3 tilpuma ar ceremonijai izvēlēto uluna tēju, aplej ar 75°C karstu ūdeni, un pirmo uzlējumu uzreiz nolej, tādējādi attīrot tēju no drumstalām, kas nolūzušas no tējas lapām to sagatavošanas laikā. Otrajam uzlējumam ļauj ievilkties 1-2 minūtes atkarībā no izvēlētās tējas, un tad gatavo dzērienu pārlej speciālā traukā — čahajā (vienlīdzības traukā), kas nodrošina to, ka visiem tējas ceremonijas dalībniekiem tiek piedāvāta vienādas garšas (vienlīdz ilgi ievilkusies) tēja. No čahajas tēju pārlej sjan bejā, kuru no augšas nosedz ar ča beju. Tālāk šādu konstrukciju pasniedz katram ceremonijas dalībniekam, kura tam pašrocīgi jāapgriež otrādi, tādējādi pārlejot tēju dzeršanai paredzētajā ča bejā, un jāizmanto sjan beja, lai novērtētu tējas maigo aromātu, un tikai pēc tam jābauda pati tēja. Kad visa tēja no čahajas izdzerta, tēju aplej vēlreiz, ikreizi atkārtojot visu procedūru. Uluna tējas var apliet līdz pat astoņām reizēm.