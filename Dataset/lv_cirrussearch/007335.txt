Dmitrijs Kaļiņins (krievu: Дмитрий Владимирович Калинин; dzimis 1980. gada 22. jūlijā) ir krievu hokejists, aizsargs, Krievijas izlases dalībnieks. Pašlaik (2017) Kaļiņins spēlē Kontinentālās hokeja līgas klubā Maskavas "Spartak". Savas profesionālā spēlētāja gaitas Kaļiņins uzsāka dzimtajā Čeļabinskā, 1996.—97. sezonā aizvadot savas pirmās spēlē Krievijas Superlīgas kluba Čeļabinskas "Traktor" rindās. 1998. gada NHL draftā Dmitriju ar augsto 18. numuru izvēlējās Bufalo "Sabres", un jau vasarā spēlētājs pārcēlās uz Ziemeļameriku, lai nākamajā sezonā spēlētu Kvebekas Junioru līgas kluba Monktonas "Wildcats" sastāvā. 1999.—2000. sezonā Kaļiņins debitēja arī Nacionālajā hokeja līgā, aizvadot četras spēles "Sabres" rindās. Jau nākamajā sezonā viņš bija izcīnījis vietu Bufalo komandas pamatsastāvā. 2004.—05. gada NHL lokauta laikā Kaļiņins atgriezās Eiropā, sezonu aizvadot Magņitogorskas "Metallurg" rindās, taču pēc lokauta aizsargs atgriezās NHL. 2008. gada 1. jūlijā Dmitrijs kļuva par neierobežoto brīvo aģentu un jau divas dienas vēlāk parakstīja līgumu ar Ņujorkas "Rangers". Sezonas gaitā viņš tika aizmainīts uz Fīniksas "Coyotes" vienību, taču 2009. gada vasarā atgriezās Krievijā, pievienojoties Kontinentālās hokeja līgas kluba Ufas "Salavat Julajev" rindām. Kaļiņins spēlēja arī 2010. gada KHL Zvaigžņu spēlē. 2010.—11. sezonā Kaļiņins kopā ar komandu izcīnīja Gagarina kausu. 2011. gadā Kaļiņins pievienojās Sanktpēterburgas SKA rindām. Tās sastāvā 2014.—15. gada sezonā izcīnīja savu otro Gagarina kausa titulu. 2016. gada vasarā Kaļiņins pievienojās Maskavas "Spartak" rindām. Krievijas izlases rindās spēlējis 2010. gada olimpisko spēļu turnīrā, kā arī septiņos Pasaules čempionātos, 2008. un 2009. gadā izcīnot zelta medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)