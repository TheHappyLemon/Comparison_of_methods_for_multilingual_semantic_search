Raiens Džeimss Keslers (angļu: Ryan James Kesler; dzimis 1984. gada 31. augustā Livonijā, Mičiganas štatā, ASV) ir profesionāls amerikāņu hokejists, spēlē centra uzbrucēja pozīcijā, ASV hokeja izlases dalībnieks. Pašlaik (2014) pārstāv NHL klubu Anahaimas "Ducks". Vankūveras "Canucks" rindās Keslers aizvadījis lielāko daļu savas profesionālā spēlētāja karjeras. To viņš uzsāka 2003.—04. gada sezonā. Gan 2003.—04., gan arī 2004.—05. gada sezonā Keslers spēlēja arī Amerikas hokeja līgas kluba Manitobas "Moose" sastāvā. Sākot ar 2008. gadu komandā pildīja arī kapteiņa palīga funkcijas. "Canucks" rindās rezultatīvākās Kesleram bija 2009.—10. un 2010.—11. gada sezonas. 2010.—11. gada sezonā kopā ar "Canucks" sasniedza Stenlija kausa finālu, tajā gan piekāpjoties Bostonas "Bruins" hokejistiem. 2014. gada 27. jūnijā Keslers tika aizmainīts uz Anahaimas "Ducks", "Canucks" pretī saņemot Luka Sbisu un Niku Bonino. Kopā ar ASV izlasi izcīnīja sudraba medaļu 2010. gada olimpisko spēļu turnīrā. 2002. gada Pasaules U-18 čempionāta viņš tika atzīts par turnīra labāko spēlētāju. 2005. gadā tika atzīts par AHL sezonas MVP un piedalījās All-Star spēlē. 2009. gadā tika apbalvots ar Saislona Teilora balvu kā "Canucks" labākais spēlētājs. Eliteprospects profils (angliski) NHL.com profils (angliski) The Internet Hockey Database profils (angliski)