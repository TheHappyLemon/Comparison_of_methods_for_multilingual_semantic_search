Ankorvats (khmeru: អង្គរវត្ត — ‘Ankoras templis’) ir tempļu, piļu, ūdenskrātuvju un kanālu komplekss Ankorā, Kambodžas ziemeļaustrumos, netālu no Sīemrīebas pilsētas. To 12. gadsimtā sākumā kā savas valsts templi un galvaspilsētu sāka celt Khmeru impērijas valdnieks Surjavarmans II. Sākotnēji Ankorvats bija hinduisma templis, kas veltīts dievietei Višnu, bet vēlāk tas kļuva par budistu templi. Ankorvats ir ļoti labi saglabājies, un tas ir khmeru arhitektūras klasiskā stila paraugs. Ankorvats ir kļuvis par Kambodžas simbolu, un ir attēlots valsts karogā. Mūsdienās Ankorvats ir tūristu galvenais apskates objekts Kambodžā. Ankorvats ir slavens ar to, ka ir lielākais templis pasaulē, tas ir iekļauts Ginesa rekordu grāmatā kā lielākā reliģiskā celtne. Ankorvata kopējā platība ir 162,6 hektāri. Ankorvats ir galvenais Ankoras reliģisko un laicīgo tempļu un klosteru kompleksa elements. Ankorvats bija viens no Septiņu jauno pasaules brīnumu kandidātiem, tomēr par tādu atzīts netika. Ankorvatu 12. gadsimta sākumā kā savas valsts templi un galvaspilsētu sāka celt Khmeru impērijas valdnieks Surjavarmans II. Tas tika uzcelts pavisam netālu no iepriekšējās galvaspilsētas Baphuonas. 1177. gadā templi izpostīja kaimiņvalsts Čampa. Tempļa celtniecību pabeidza Džajavarmans VII, kas valdīja no 1181. līdz 1218. gadam. Sākotnēji Ankorvats bija hinduisma templis, kas veltīts dievietei Višnu. Pēc tam, kad Angkoru 1431. gadā iekaroja un izlaupīja Ajutajas karaliste, Khmeru impērija savu galvaspilsētu pārcēla uz Pnompeņu, un templī sāka saimniekot budistu mūki. Līdz pat mūsdienām Ankorvats saglabājies kā budistu templis. Viens no pirmajiem eiropiešiem, kas ieraudzīja Ankorvatu, bija portugālis Antonio da Madalena (António da Madalena), kurš Angorā pirmo reizi nokļuva 1586. gadā. Eiropieši Ankorvatu detalizēti sāka pētīt 19. gadsimta otrajā pusē un 20. gadsimta sākumā, kad Kambodža atradās Franču Indoķīnas sastāvā. «Largest religious structure» (angļu). Guinness World Records. Skatīts: 2018. gada 1. jūnijā. Vikikrātuvē par šo tēmu ir pieejami multivides faili. Skatīt: Ankorvats.