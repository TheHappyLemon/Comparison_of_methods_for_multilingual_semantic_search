Valērijs Ļeontjevs (krievu: Валерий Яковлевич Леонтьев; dzimis 1949. gada 19. martā) ir mansu tautības Krievijas popdziedātājs, kurš lielāko popularitāti ir guvis 1980. gados. 1996. gadā viņam tika piešķirts Krievijas Tautas skatuves mākslinieka tituls. Ļeontjevs ir saņēmis vairākus mūzikas apbalvojumus. V. Ļeontjevs tiek uzskatīts par vienu no pazīstamākajiem Krievijas estrādes māksliniekiem. 2016. gadā viņš nosaukts par vienu no 10 slavenākajiem Krievijas roka un popmūzikas dziedātājiem. Savā vairākas dekādes ilgajā mūziķa karjerā viņš ir izdevis vairāk nekā 20 studijas albumus, kas tikuši pārdoti vairākos miljonos kopiju. Savā 70 gadu jubilejā 2019. gadā viņš pēdējo reizi uzstājās publiski, bet vēl pēc pieciem gadiem apstiprināja, ka ir beidzis dziedātāja karjeru. Ļeontjevs piedzima Komi APSR Ustjusas ciemā veterināru-briežu audzētāju ģimenē. 1961. gadā ģimene pārcēlās uz Jurjevecu Ivanovas apgabalā, kur Ļeontjevs pabeidza skolu. Viņš vēlējās mācīties okeanogrāfiju, taču līdzekļu trūkuma dēļ nevarēja doties studēt. Vēlāk pievērsās dziedātāja karjerai. Pirmo solokoncertu viņš sniedza 1972. gadā. 1987. gadā absolvēja Kultūras institūtu. Ļeontjevs savos priekšnesumos apvieno dziedāšanu ar dejošanu un skatuves mākslas elementiem. Atveidojis arī vairākas lomas kinofilmās. Ļeontjevs ir ieguvis vairākas starptautiskās mūzikas balvas un nominācijas. 1991. gadā Ļeontjevs saņēma starptautisku mūzikas balvu The World Music Awards kā labākais izpildītājs un PSRS pārdoto ierakstu līderis. «"МОЯ РОДИНА -- ДОРОГА", -- ГОВОРИТ ВАЛЕРИЙ ЛЕОНТЬЕВ». segodnya.ua. «Top 10 Russian Rock and Pop male singers». privet-russia.com. Arhivēts no oriģināla, laiks: 2016. gada 26. augustā. Skatīts: 2016. gada 12. jūnijā. «Krievijas zvaigzne Ļeontjevs 75. jubilejā pamet skatuvi. Godīgi pasaka, kāpēc…». www.santa.lv. Skatīts: 2024-03-20. Vikikrātuvē par šo tēmu ir pieejami multivides faili. Skatīt: Valērijs Ļeontjevs. Oficiālā mājaslapa (angliski) IMDb profils (angliski)