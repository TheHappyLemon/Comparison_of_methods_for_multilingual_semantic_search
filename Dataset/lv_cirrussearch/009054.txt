Džejs Daniels Baumīsters (angļu: Jay Daniel Bouwmeester; dzimis 1983. gada 27. septembrī Edmontonā, Albertas provincē, Kanādā) ir profesionāls kanādiešu hokejists, spēlē aizsarga pozīcijā, Kanādas hokeja izlases dalībnieks, neformālā Trīs zeltu kluba biedrs. Pašlaik (2019) pārstāv NHL klubu Sentluisas "Blues". 2002. gada NHL draftā viņu Floridas "Panthers" izraudzījās ar kopējo 3. kārtas numuru. Debijas sezonā NHL viņš tika iekļauts simboliskajā debitantu izlasē. "Panthers" sastāvā aizvadīja septiņas sezonas. 2007.—08. un 2008.—09. gada sezonas noslēdza ar augstāko vidējo spēles laiku visā līgā. 2009. gadā tika aizmainīts uz Kalgari "Flames". 2011. gada 15. martā Baumīsters aizvadīja 486. NHL spēli pēc kārtas, tādējādi pārspējot Kārli Skrastiņu un uzstādot jaunu līgas rekordu kā visvairāk spēles pēc kārtas aizvadījušais aizsargs. Viņa sērija ilga līdz pat 2014. gada novembrim, kad Baumīsters bija aizvadījis 737 spēles pēc kārtas. Viņam nācās izlaist spēli ķermeņa lejasdaļas traumas dēļ. Baumīsters sasniedza piekto garāko spēļu sēriju NHL vēsturē. 2012.—13. gada sezonā tika aizmainīts uz Sentluisas "Blues" rindām. 2019. gadā kopā ar Sentluisas "Blues" izcīnīja Stenlija kausu. Tādā veidā Baumīsters kļuva par 29. hokejistu, kas kļuvis par neformālā Trīs zeltu kluba biedru. Kanādas hokeja izlases rindās kļuvis par 2014. gada olimpisko čempionu. Izlases sastāvā viņš debitēja 2003. gadā un pirmajos divos Pasaules čempionātos izcīnīja zelta medaļu, vēl 2008. gadā Kanādā ar izlasi ieņēma 2. vietu. Tāpat triumfējis 2004. gada Kanādas kausa izcīņā. Piedalījies arī 2006. gada ziemas olimpiskajās spēlēs. Kanādas izlases sastāvā ir spēlējis trijos Pasaules čempionātos junioriem (2000—2002), kuros izcīnījis sudraba un divas bronzas medaļas. «Bouwmeester sets ironman record for defensemen». NHL. 2011-03-15. Skatīts: 2012-02-17. «Pārtrūkusi savulaik Skrastiņa rekordu pārspējušā Boumīstera aizvadīto spēļu sērija NHL». Diena.lv. 2014-11-24. Skatīts: 2014-11-24. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)