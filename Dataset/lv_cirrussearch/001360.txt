Jakovs Faks (horvātu: Jakov Fak; dzimis 1987. gada 1. augustā) ir biatlonists, kurš no 2010. gada pārstāv Slovēniju. Pirms tam viņš pārstāvēja Horvātiju. Viņš ir 2010. gada Vankūveras olimpisko spēļu bronzas medaļas ieguvējs 10 km sprinta distancē, 2018. gada Phjončhanas olimpisko spēļu sudraba medaļas ieguvējs 20 km distancē, kā arī divkārtējs pasaules čempions. Biatlonā sācis trenēties 2001. gadā. Pasaules kausa posmos piedalās kopš 2006.—2007. gada sezonas. 2009. gadā J. Faks negaidīti izcīnīja bronzas medaļu Pasaules čempionātā Phjončhjanā 20 km klasiskā biatlona distancē. Savās pirmajās ziemas olimpiskajās spēlēs 2010. gadā Vankūverā viņš bija Horvātijas delegācijas karognesējs atklāšanas ceremonijā un izcīnīja trešo vietu biatlona 10 km sprinta distancē. 2010. gada jūlijā parādījās informācija, ka J. Faks turpmāk pārstāvēs Slovēniju, jo tās sastāvā ir labākas treniņu iespējas, kā arī iespēja piedalīties stafešu sacensībās. Kopš 2010. gada 24. novembra J. Faks ir Slovēnijas pilsonis un pārstāv Slovēnijas izlasi. 2011. gada Pasaules čempionātu Hantimansijskā viņš izlaida Pasaules kausa posmā apsaldēta rādītājpirksta dēļ. Toties 2012. gada Pasaules čempionātā Rūpoldingā jau pirmajā distancē — jauktajā stafetē — J. Faks kopā ar Slovēnijas izlasi izcīnīja sudraba medaļas. 20 km individuālajā distancē Rūpoldingā viņš izcīnīja savu pirmo zelta medaļu karjerā. Nākamā gada Pasaules čempionātā Nove Mesto, Čehijā, izcīnīja bronzas medaļu sprintā. 2015. gadā Kontiolahti kļuva par pasaules čempionu masu startā. 2018. gada ziemas olimpiskajās spēlēs Phjončhanā ieguva sudraba medaļu 20 km individuālajā distancē. Croatian Biathlete Joins Team Slovenia (angliski) IBU profils (angliski)