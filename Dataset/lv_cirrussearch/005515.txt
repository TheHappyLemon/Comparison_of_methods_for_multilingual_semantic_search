Zvaigžņu Vārti: Atlantīda (bieži saīsināts kā SGA) ir Kanādas un ASV militārās zinātniskās fantastikas televīzijas seriāls un daļa no Metro-Goldwyn-Mayer Zvaigžņu Vārtu franšīzes. Seriālu veidoja Breds Vraits (Brad Wright) un Roberts Kūpers (Robert C. Cooper) kā turpinājumu un atsevišķu atzaru seriālam Zvaigžņu Vārti SG-1 (Stargate SG-1), ko veidoja Breds Vraits un Džonatans Glāsners (Jonathan Glassner), un kurš savukārt balstās uz mākslas filmas Zvaigžņu Vārti (Stargate) (1994). Pirmās trīs seriāla sezonas tika translētas telekanālos Sci-Fi Channel un The Movie Network, bet pēdējās divas sezonas translēja tikai telekanāls Sci-Fi. Seriāla pirmizrāde notika 2004. gada 16. jūlijā, bet pēdējā epizode tika translēta 2009. gada 9. janvārī. Televīzijas seriāls tika filmēts Vankūveras pilsētas apkaimē, Kanādā. Zvaigžņu Vārti: Atlantīda stāsts seko seriāla Zvaigžņu Vārti SG-1 septītās sezonas noslēdzošās epizodes „Zudusī pilsēta” (Lost City) notikumiem, kurā tiek atklāts senas citplanētiešu rases, sauktas par Senajiem, priekšpostenis Antarktīdā. Pirmajā epizodē Zvaigžņu Vārtu komandcentrs sūta starptautisku komandu izpētīt atklāto priekšposteni, kur doktors Denjels Džeksons atklāj leģendāras Seno pilsētas – Atlantīdas atrašanās vietu. Seriālam bija ievērojami panākumi telekanālā Sci Fi Channel, kā arī Eiropā un Austrālijā. Lai gan tas saņēma maz kritikas, Zvaigžņu Vārti: Atlantīda ieguva daudzas balvas un nominācijas tā piecu sezonu laikā. Pēc tam, kad seriāla filmēšana tika pārtraukta, tā autori pievērsās jaunajam, jau apstiprinātajam seriālam Zvaigžņu Vārti: Visums, kura pirmizrāde notika 2009. gada 2. oktobrī. 2009. gadā tika paziņots par pirmās DVD filmas iznākšanu ar nosaukumu Zvaigžņu Vārti: Izzušana (Stargate: Extinction), tomēr šobrīd filmas uzņemšana ir apturēta. Starp Zvaigžņu Vārti: Atlantīda izstrādājumiem atrodamas arī spēles un rotaļlietas, drukātie izdevumi un audio seriāls.