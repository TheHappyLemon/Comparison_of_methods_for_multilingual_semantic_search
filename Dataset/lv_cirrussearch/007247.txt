Moda (norvēģu: Maud av Norge, dzimusi Moda Šarlote Marija Viktorija (Maud Charlotte Mary Victoria) 1869. gada 26. novembrī Marlborohausā, Londonā, mirusi 1938. gada 20. novembrī Londonā) bija Norvēģijas karaliene konsorte, pirmā pēc personālūnijas atcelšanas Norvēģijas karaļa Hokona VII sieva. Dzimusi Londonā kā Apvienotās Karalistes monarha Eduarda VII jaunākā meita, Džordža V jaunākā māsa. Pēc dzimšanas saņēmusi Velsas princeses (angļu: Princess Maud of Wales) titulu. 1896. gada 22. jūlijā Bakingemas pilī Moda apprecējās ar savu pirmās pakāpes brālēnu, Dānijas princi Kārli (vēlāko Norvēģijas karali Hokonu VII). 1903. gada 2. jūlijā piedzima princis Aleksandrs, nākamais Norvēģijas karalis Ūlavs V. 1906. gada 22. jūnijā Tronheimā Hokons VII un Moda tika kronēti par Norvēģijas karali un karalieni. Mirusi 1938. gada 20. novembrī Londonā no sirds mazspējas 68 gadu vecumā. Apglabāta Akershusas pils karaliskajā mauzolejā Oslo. Karalienes Modas vārdā nosaukts Norvēģijas valdījums Antarktīdā Karalienes Modas Zeme. Dronning Maud Vikikrātuvē par šo tēmu ir pieejami multivides faili. Skatīt: Moda.