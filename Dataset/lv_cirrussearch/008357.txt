Džeralds Džermeins Volless (angļu: Gerald Jermaine Wallace; dzimis 1982. gada 23. jūlijā Silakogā, Alabamas štatā, ASV) ir bijušais amerikāņu basketbolists, spēlēja vieglā uzbrucēja pozīcijā. Profesionālā basketbola karjeru noslēdza NBA kluba Bostonas "Celtics" sastāvā, bet labāko karjeras daļu aizvadījis Šarlotas "Bobcats". Dž. Volless ļoti sekmīgi spēlēja jau vidusskolu basketbolā. Vidusskolas pēdējā gadā (2000) viņš saņēma Naismith Prep Player of the Year Award balvu, ko piešķir labākajam vidusskolas basketbolistam ASV. Pēc skolas beigām viņš vienu sezonu pārstāvēja Alabamas universitāti NCAA turnīrā, bet pēc tās pieteicās 2001. gada NBA draftam. NBA karjeras sākumā trijās Sakramento "Kings" pavadītajās sezonās Dž. Volless spēlēja maz, taču sev atvēlētajā laikā parādīja labu sniegumu. Spēlētājs izcēlās ar atlētiskumu un tika uzaicināts piedalīties 2002. gada Visu zvaigžņu spēles Slam Dunk konkursā, kurā palika otrais, piekāpjoties tikai Džeisonam Ričardsonam. 2004. gada NBA paplašināšanās draftā viņu izraudzījās Šarlotas "Bobcats", kuras sastāvā ir aizvadījis savas profesionāļa karjeras lielāko daļu. Viņš kļuva par pirmo kluba spēlētāju, kurš piedalījies Visu zvaigžņu spēlē (Dž. Volless tika iebalsots 2010. gada Visu zvaigžņu spēles sastāvā). 2005.—2006. gada sezonā viņš bija līgas līderis vidēji spēlē pārķertajās bumbās. 2010. gadā viņš bija rezultatīvākais spēlētājs "Bobcats" vēsturē pirmajā play-off spēlē, bet sezonas beigās tika iekļauts līgas simboliskajā aizsardzības pirmajā izlasē. 2010.—2011. gada sezonā parādījās informācija, ka spēlētājs vēlas mainīt klubu un komandas meklēja dažādas darījumu iespējas, līdz 24. februārī viņš tika aizmainīts uz Portlendas "Trail Blazers" pret relatīvi nelielu kompensāciju: Džoelu Pržibilu, Danti Kaninghemu, Sīnu Marksu un divām nākotnes drafta izvēlēm. Savukārt 2012. gada martā tika aizmainīts no "Trail Blazers" uz Ņūdžersijas "Nets" (vēlāko Bruklinas "Nets"). Pirms 2013.—2014. gada NBA sezonas pievienojās Bostonas "Celtics", kur arī noslēdza spēlētāja karjeru. Vikikrātuvē par šo tēmu ir pieejami multivides faili. Skatīt: Džeralds Volless. NBA profils (angliski) Basketball Reference profils (angliski)