Patoloģija (no grieķu: πάθος (páthos) — 'ciešanas') ir medicīnas nozare par slimību norisi un organisma stāvokli slimību laikā. Par patoloģiju tiek saukta arī dzīvības norišu novirze no normas. Izšķir vispārējo patoloģiju (pēta patoloģisko procesu likumsakarības) un speciālo patoloģiju (pēta konkrētu slimību izraisītās pārmaiņas). Nozīmīgākās patoloģijas apakšnozares ir patoloģiskā anatomija (pēta pārmaiņas orgānu uzbūvē slimības laikā) un patoloģiskā fizioloģija (pēta iemeslus, kāpēc ir novirzes orgānos un to sistēmās). Tiek uzskatīts, ka mūsdienu patoloģijas zinātne sākusi attīstīties 18. gadsimta otrajā pusē, lai gan jau sengrieķu filozofs Hipokrats lika sava veida pamatus patoloģijai, uzskatot, ka slimību cēlonis ir saistīts ar ķermeņa šķidrumiem, piemēram, ar asinīm vai gļotām. (latviski) «Patoloģija». Populārā medicīnas enciklopēdija. Skatīts: 2011-04-06.