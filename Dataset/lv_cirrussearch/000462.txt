Vamsuta (ap 1634.-1662.), arī Aleksandrs Pokanokets, bija vampanoagu cilts indiāņu sačems. Vamsuta bija Masasoita vecākais dēls un Metakometa brālis. Viņš bija precējies ar Veetamoo. Vārdu "Aleksandrs" viņam piešķīra angļu kolonisti 1656. g. Vamsuta kļuva par sačemu pēc Masasoita nāves 1660. g. Reģionā samazinājās kažokādu tirdzniecībai, un Vamsuta palielināja cilts ietekmi, apejot Masačūsetsas varasiestādes un pārdodot zemi citām kolonijām. Kā suverēna cilts, vampanoagi bija pārliecināti ka ir tiesīgi īstenot no eiropiešiem neatkarīgu politiku. Kā rezultātā 1662. g. Vamsuta tika nodevīgi arestēts un stājās Plimutas tiesas priekšā. Aresta laikā viņš saslima un pēc atbrīvošanas ceļā uz mājām nomira. Vamsutas nāves apstākļi ir neskaidri. Viņa brālis un jaunais cilts sačems Metakomets bija pārliecināts, ka angļi Vamsutu noindēja. Jebkurā gadījumā gan nelikumīgais virsaiša arests, gan viņa mīklainā nāve vampanoagu vidū izraisīja pamatotu sašutumu, un kļuva par vienu no iemesliem kas izraisīja Karaļa Filipa karu. Proporcionāli iedzīvotāju skaitam tas izvērtās par asiņaināko indiāņu un eiropiešu ieceļotāju konfliktu Savienoto Valstu vēsturē. Kā netiešs pierādījums vampanoagu pārliecībai par cilts sačema noslepkavošanu kalpo kāds to dienu Plimutas tiesas pieraksts. Tajā ir minēts rēķins indes iegādei, lai "tiktu vaļā no kaitēkļa".