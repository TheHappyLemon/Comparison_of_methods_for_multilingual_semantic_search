Tomāšs Fleišmans (Tomáš Fleischmann; dzimis 1984. gada 16. maijā) ir čehu hokejists, kreisās malas uzbrucējs, Čehijas izlases dalībnieks. Pašlaik (2015) Fleišmans spēlē Nacionālās hokeja līgas klubā Anahaimas "Ducks". Savu spēlētāja karjeru Fleišmans iesāka Vitkovices hokeja kluba sistēmā, 1999. gadā uzsākot spēlēt tās U18 jauniešu komandā. Jau nākamajā sezonā viņš spēlēja U20 komandas sastāvā, bet pēc 2001.—02. sezonas NHL draftā viņu ar kopējo 63. numuru izvēlējās Detroitas "Red Wings" vienība. 2002. gada vasarā Tomāšs devās uz Ziemeļameriku, kur pievienojās Rietumu hokeja līgas kluba Mūsdžavas "Warriors" rindām. 2004. gada 27. februārī, kad Tomāšs turpināja spēlēt "Warriors" rindās, tiesības uz viņu tika aizmainītas uz Vašingtonas "Capitals", Detroitai pretī saņemot Robertu Langu. 2004.—05. sezonu Fleišmans aizvadīja AHL klubā Portlenas "Pirates", taču 2005.—06. sezonā debitēja arī NHL. 2007.—08. sezona bija pirmā pilnā Fleišmana NHL sezona. 2010. gada 30. novembrī Tomāšs tika aizmainīts uz Kolorādo "Avalanche" vienību. 2011.—12. gada sezonu Fleišmans sāka Floridas "Panthers" rindās. Sezonu viņš noslēdza kā komandas rezultatīvākais spēlētājs, šo rezultativitāti saglabājot arī 2012.—13. gada saīsinātajā sezonā. 2013.—14. gada sezonā Fleišmana rezultativitāte ievērojami kritās, un 2014.—15. gada sezonas otrajā pusē hokejists tika aizmainīts uz Anahaimas "Ducks". Čehijas junioru izlasēs Fleišmans spēlējis 2002. gada Pasaules U18 čempionātā, kā arī 2003. un 2004. gada Pasaules čempionātos junioriem. Pieaugušo izlases sastāvā Tomāšs spēlējis 2008. gada Pasaules čempionātā, kā arī 2010. gada olimpisko spēļu turnīrā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)