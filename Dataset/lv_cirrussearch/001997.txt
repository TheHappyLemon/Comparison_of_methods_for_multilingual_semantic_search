Šis raksts ir par Hitlera vietnieku. Par Aušvicas komendantu skatīt rakstu Rūdolfs Hess (Aušvicas komendants). Rūdolfs Valters Rihards Hess (vācu: Rudolf Walter Richard Heß; dzimis 1894. gada 26. aprīlī, miris 1987. gada 17. augustā) bija prominents Trešā reiha politiķis, kurš darbojās kā Ādolfa Hitlera vietnieks NSDAP. Otrā pasaules kara laikā, 1941. gada 10. maijā Hess viens pats aizlidoja uz Skotiju ar mērķi veikt sarunas par miera noslēgšanu starp Trešo reihu un Apvienoto Karalisti, bet tika arestēts. Pēc kara beigām viņu tiesāja Nirnbergas Starptautiskais kara tribunāls. Hesam tika piespriests mūža ieslodzījums, ko viņš pavadīja Špandavas cietumā Berlīnē līdz 1987. gadam, kad izdarīja pašnāvību.