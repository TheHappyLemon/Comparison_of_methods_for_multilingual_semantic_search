Palermo (itāļu: Palermo, sicīliešu: Paliermu, Paliemmu) ir pilsēta Itālijas dienvidos, osta Sicīlijas ziemeļkrastā pie Tirēnu jūras. Sicīlijas reģiona galvaspilsēta un lielākā pilsēta. Palermo provinces centrs. Pilsēta bagāta ar daudzu gadsimtu un stilu arhitektūras pieminekļiem, jo pilsēta bijusi dažādu kultūru (rietumu, Bizantijas, arābu) ietekmē. Vērtīga ir Palermo normāņu arhitektūra. Ievērojamākie arhitektūras pieminekļi: Cuba — XII gs. pils (austrumu arhitektūras ietekme) Palermo katedrāle — līdz 1135. gadam — mošeja Palazzo dei Normanni (sākta IX gs.) — Sicīlijas karaļa pils, ar krāšņo Cappella Palatina — karaļa kapellu San Cataldo baznīca (XII gs.) — normāņu arhitektūra San Giuseppe dei Teatini baznīca (XVII gs.) — Sicīlijas baroks Zisa — XII gs. pils (austrumu arhitektūras ietekme) Viens no dīvainākajiem vēstures pieminekļiem ir kapucīņu katakombas (kapenes) — sāktas lietot tikai 1599. gadā, un lietotas līdz pat XX gs. 20. gadiem. Katakombās ir izliktas mirušo apģērbtas mūmijas. Palermo ir pazīstama arī kā itāļu mafijas dzimtene. Palermo dibinājuši feniķieši VIII gs. p.m.ē. Iespējams viņi to saukuši par Zīzu (Zîz). Grieķu vārds pilsētai bija Panorma (Panormus), no kā cēlies mūsdienu nosaukums. Jāpiezīmē, ka šī pilsēta nekad nav bijusi grieķu kolonija. Palermo paliek feniķišu (Kartāgas) īpašums līdz Pirmajam pūniešu karam (264.-241. p.m.ē.), kad Sicīlija nonāk Romas varā. Romas valdīšanas laikā Sicīlijas galvenā pilsēta bija Sirakūzas. Pēc Rietumromas impērijas krišanas V gs. Sicīlija un Palermo nonāk Bizantijas varā. 827. gadā Palermo ierodas Bizantijas prefekta uzaicinātie arābi, kuri sagrābj varu, un līdz 905. gadam ieņem visu Sicīliju. Arābi pārvieto Sicīlijas emirāta galvaspilsētu uz Palermo. Musulmaņu varas gados Palermo kļūst par plaukstošu pilsētu. Palermo atradušās 300 mošejas. Arī kristiešiem un ebrejiem bija atļauts darboties pilsētā. 1060. gadā Palermo ieņem normāņi Rudžero I vadībā. Līdz 1091. gadam Rudžero I ieņem visu Sicīliju un nodibina Sicīlijas karalisti. Laika gaitā arābu un normāņu kultūru elementi izveidojuši īpašo Palermo arhitektūras un sadzīves stilu. 1194. gadā Sicīlija iekļaujas Svētajā Romas impērijā. Palermo ir imperatora Frīdriha II iemīļotā pilsēta. No 1266. līdz 1282. gadam Palermo valda Anžū dinastija, līdz 1479. gadam ir Aragonas karalis, bet vēlāk — Spānijā karalis. 1734. gadā Palermo zaudē galvaspilsētas statusu, jo Sicīlija tiek pievienota Neapoles karalistei, izveidojot Abu Sicīliju karalisti ar galvaspilsētu Neapolē. 1860. gadā Palermo iekļaujas jaunajā Itālijas valstī. Pamatraksts: Sabiedroto iebrukums Sicīlijā 2. pasaules kara laikā Palermo cieta postījumus 1943. gada Sabiedroto iebrukumā Sicīlijā. Palermo dzimuši: Džovanni Falkone (Giovanni Falcone) (1939—1992) — tiesnesis, cīnītājs pret mafiju Alesandro Kaliostro (Alessandro Cagliostro) (1743—1795) — avantūrists Frenks Kapra (Frank Capra) (1897—1991) — kinorežisors (It's a Wonderful Life, 1946) Džuzepe Tomazi di Lampedūza (Giuseppe Tomasi di Lampedusa) (1896-1957) — rakstnieks (Il Gattopardo, 1958) Serdžo Matarella (Sergio Mattarella) (dzimis 1941. gadā) — Itālijas prezidents https://demo.istat.it/?l=it. Vikikrātuvē par šo tēmu ir pieejami multivides faili. Skatīt: Palermo. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Ebreju enciklopēdijas raksts (angliski)