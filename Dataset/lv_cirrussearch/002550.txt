Adalberts Bubenko (dzimis 1910. gada 16. janvārī, miris 1983. gada 7. jūlijā) bija latviešu vieglatlēts, soļotājs, 1936. gada vasaras olimpisko spēļu bronzas medaļas ieguvējs. Vairākkārtējs Latvijas rekordists. Viens no Latvijas izcilākajiem soļotājiem, individuāli ir spējis vairākkārt pārspēt Jāni Daliņu. Dzimis 1910. gadā Plāteres pagastā, dzīves lielāko daļu pavadīja Valmierā, strādāja savā gastronomijas veikalā. Ģimenē visi trīs brāļi – Jānis, Edvards un Adalberts – bija aktīvi sportisti. 1936. gada vasaras olimpiskajās spēlēs Aldaberts Bubenko bija pieteikts kā viens no Latvijas komandas trīs soļotājiem. 50 kilometru distancē 33 dalībnieku konkurencē pēc veiktajiem 25 kilometriem J.Daliņš jau bija panācis līderus, bet pēc 35 kilometriem muskuļu sāpju dēļ izstājās, bet Adalberts Bubenko, kurš šo distanci soļoja pirmo reizi, par 33 sekundēm atpaliekot no otrās vietas ieguvēja, kļuva par bronzas medaļas ieguvēju (4.32:42,2). A. Krūkliņu par nepareizu soļošanas stilu diskvalificēja. Otrā pasaules kara laikā Bubenko 1944. gadā devās bēgļu gaitās uz Vāciju, vēlāk pārcēlās uz Adelaidi, kur izveidoja pārtikas preču veikaliņu. Dzīves otrā pusē pārcēlās uz Toronto, kur turpināja iesākto biznesu. Miris 1983. gada 7. jūlijā Toronto. Viņa brālis Eduards Bubenko vēlāk iegādājās bijušo Daliņa māju Valmierā. "A. Bubenko aizbrauc". Austrālijas Latvietis (Nr. 371 (02.02.57)): 4. lpp. Olympedia profils (angliski) LOK profils Trach and Field vieglatlēta profils (angliski) Latvijas Nacionālās enciklopēdijas šķirklis