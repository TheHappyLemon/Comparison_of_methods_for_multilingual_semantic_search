Džordžs Timotijs Klūnijs (angļu: George Timothy Clooney; dzimis 1961. gada 6. maijā Leksingtonā, Kentuki štatā, ASV) ir amerikāņu aktieris, filmu režisors, producents un scenārists. Ir saņēmis trīs Zelta globusa balvas un divas Amerikas Kinoakadēmijas balvas. Televīzijā debitējis 1978. gadā. Lielāku popularitāti ir ieguvis ar lomu TV seriālā ER, kurā filmējās laika posmā no 1994. līdz 1999. gadam. Šajā laika posmā piedalījies vairāku filmu uzņemšanā, tai skaitā 1997. gadā "Betmens un Robins" un 1998. gadā filmā "Ārpus redzesloka", kur pirmoreiz sadarbojās ar režisoru Stīvenu Soderbergu. 1999. gadā filmā "Trīs karaļi" Klūnijam bija galvenā loma. 2001. gadā Dž. Klūnijs filmējās komerciāli veiksmīgajā filmā "Oušena banda". 2002. gadā debitēja režisora lomā ar biogrāfisko trilleri "Bīstamā prāta grēksūdzes". Kopš tā laika režisējis arī "Arlabunakti un visu labu" (2005), "Mīlestība bez noteikumiem" (Leatherheads; 2008) un "Marta īdas" (2011). Viņš ir saņēmis Amerikas Kinoakadēmijas balvu kā labākais otrā plāna aktieris par lomu filmā "Sīriāna" (Syriana; 2005) un ir ticis nominēts šai balvai kā labākais aktieris galvenajā lomā par lomām filmās "Maikls Kleitons" (2007), "Augstu gaisā" (2009) un "Pēcteči" (2011). Viņš ir vienīgais, kas Amerikas Kinoakadēmijas balvai ticis nominēts sešās dažādās kategorijās. Džordžs Klūnijs darbojies arī kā scenārists un producents. Viena no viņa producētajām filmām "Argo" (2012) ieguva Amerikas Kinoakadēmijas balvu kā labākā filma. Šo balvu Klūnijs saņēma kopā ar Benu Afleku un Grāntu Heslovu. Filmējies dažādās reklāmās, arī DNB bankas reklāmā, kur viena no reklāmas versijām ieskaņota Latvijas auditorijai. «George Clooney poised to break an Oscar record with 'Argo'». Hitfix.com. Skatīts: 2013. gada 7. oktobrī. «Džordžs Klūnijs meklē māju Saulkrastos». Diena.lv. Skatīts: 2014. gada 9. decembrī. Vikikrātuvē par šo tēmu ir pieejami multivides faili. Skatīt: Džordžs Klūnijs. IMDb profils (angliski) AllMovie profils (angliski) Box Office Mojo profils (angliski)