Zālamans, arī Salamans (ivritā: שְׁלֹמֹה, Šlomo; turku Süleyman; arābu سليمان Sulaymān; grieķu Σολομών Solomōn), atbilstoši Bībelei bija ķēniņa Dāvida dēls un trešais Izraēlas ķēniņvalsts ķēniņš. Viņa valdīšanas laikā uzcelts pirmais Jeruzalemes templis. Vecajā Derībā aprakstīts kā gudrs, bagāts un varens ķēniņš, taču viņš apņēmis simtiem sievu un ne pārāk rūpīgi ievērojis Dieva baušļus, kas bijis iemesls tam, ka jau viņa dēla valdīšanas sākumā Izraēlas valsts sašķēlās.