Folklendu karš (angļu: Falklands War, spāņu: Guerra de las Malvinas/Guerra del Atlántico Sur) bija karš, kas norisinājās starp Apvienoto Karalisti un Argentīnu 1982. gadā par britiem piederošajām Folklenda salām, Dienviddžordžiju un Dienvidsendviču salām. Folklendu karš sākās 1982. gada 2. aprīlī, kad argentīniešu karaspēks okupēja Folklenda salas un Dienviddžordžijas salas. Apvienotā Karaliste uz šo reģionu nosūtīja flotes operatīvo vienību, lai tā sakautu reģionā esošās Argentīnas flotes un gaisa spēku vienības, veiktu jūras desantu un atgūtu argentīniešu okupētās salas. Karadarbība beidzās 1982. gada 14. jūnijā pēc Argentīnas karaspēka vienību padošanās. Karš kopumā ilga 74 dienas. Folklendu kara laikā gāja bojā 275 briti un 649 argentīnieši. Šis šobrīd (2024) ir pēdējais militārais konflikts, kurā Apvienotā Karaliste karoja bez neviena sabiedrotā, un pēdējais Argentīnas ekspansijas gadījums kopš 19. gadsimta beigām. Konflikta iemesls bija ilgstošie strīdi par šo salu piederību. Neviena no pusēm otrai pusei formāli nepieteica karu. Pati karadarbība lielākoties notika Atlantijas okeāna dienvidu daļā un teritorijās, kas kalpoja par kara iemeslu. Argentīnieši britu iebrukumu uzskatīja par atkārtotu okupāciju, bet briti to uzskata par iebrukumu sev piederošajās teritorijās. Argentīna joprojām uzskata, ka tai pieder šīs teritorijas. Arī šīs valsts konstitūcijā kopš 1994. gada ir tieša norāde uz šo nostāju. Abas valstis Folklendu kara laikā piedzīvoja patriotisma uzplūdu. Reizē gan konflikts atstāja būtisku ietekmi uz abu pušu iekšpolitiku. Argentīnā sabiedrība kritizēja valstī valdošos militāristus par zaudējumu karā, bet Apvienotajā Karalistē Tečeres valdība ieguva tautas atbalstu. Nākamajā gadā Tečere uzvarēja vēlēšanās, pateicoties arī veiksmīgajam kara iznākumam, bet Argentīnā valdošā militārā hunta labprātīgi atteicās no varas. Diplomātiskās attiecības starp abām valstīm tika atjaunotas 1983. gadā. hrono.ru Фолклендский конфликт (krieviski) Constitución Nacional: Arhivēts 2004. gada 17. jūnijā, Wayback Machine vietnē. "La Nación Argentina ratifica su legítima e imprescriptible soberanía sobre las Islas Malvinas, Georgias del Sur y Sandwich del Sur y los espacios marítimos e insulares correspondientes, por ser parte integrante del territorio nacional" (spāņu) Vikikrātuvē par šo tēmu ir pieejami multivides faili. Skatīt: Folklendu karš. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)