Moluku salas (indonēziešu: Kepulauan Maluku), pazīstamas arī kā Garšvielu salas, ir arhipelāgs Indonēzijas austrumos. Uz rietumiem no Moluku salām atrodas Sulavesi, uz austrumiem — Jaungvineja, ziemeļus apskalo Filipīnu jūra, bet dienvidos atrodas Mazās Zunda salas. Administratīvi Moluku salas ir sadalītas divās Indonēzijas provincēs: Moluku un Ziemeļmoluku provincēs. Lielākās Ziemeļmoluku provinces salas ir Halmahera, Obi, Morotai, Bačanu salas un Sulas salas, bet lielākās Moluku provinces salas ir Serama, Buru, Ambona, Baratdajas salas, Tanimbaras salas, Aru salas un Kai salas. Lielākā daļa Moluku salu ir kalnainas, izņēmot Tanimbaras un Aru salas, kuras ir zemas un purvainas. Reģionā regulāri notiek zemestrīces, īpaši Ternates salā un Bandas salās, kur atrodas aktīvi vulkāni. Moluku salās valda tropiskais klimats, kur nokrišņu daudzums ir robežās no 2000 līdz 3800 mm gadā. Tikai neliela daļa no salu sauszemes platības ir aramzeme, pārējo daļu klāj lietus mežs. Ir arī atklātas savannas, kā arī salu krastus bieži veido mangrovju purvi. Salas ir pārejas zona starp Āzijas un Austrālijas floru un faunu. Daudzas dzīvnieku un augu sugas ir sastopamas tikai šajā reģionā. Vēsturiski Moluku nosaukums attiecināts uz četrām karalistēm Moluku salu ziemeļos — Ternati, Tidori, Bačanu un Džailolo. Šo sultanātu savienība tika dēvēta par Moloku Kie Raha — ‘Moluku četri kalni’. Šo sultanātu ietekme dažādos laikos izplatījās uz visām tagadējām Moluku salām, kā arī Jaungvineju un Sulavesi, bet šīs teritorijas parasti netika iekļautas Moluku. Par Garšvielu salām arhipelāgu nodēvēja eiropieši un ķīnieši, taču šis nosaukums vairāk attiecināms uz Bandas salām, kas vēsturiski pazīstamas ar muskatriekstu audzēšanu. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 487. lpp. Vikikrātuvē par šo tēmu ir pieejami multivides faili. Skatīt: Moluku salas. Krievijas Lielās enciklopēdijas raksts (krieviski) Encyclopædia Universalis raksts (franciski)