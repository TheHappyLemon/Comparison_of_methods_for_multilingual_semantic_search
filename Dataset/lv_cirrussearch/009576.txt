Deivids Lī (angļu: David Lee; dzimis 1983. gada 29. aprīlī Sentluisā, Misūri štatā, ASV) ir bijušais amerikāņu basketbolists, spēlēja spēka uzbrucēja un centra pozīcijā. Pēdējā komanda, ko pārstāvējis, bija Nacionālās basketbola asociacijas (NBA) klubs Sanantonio "Spurs", taču lielāko karjeras daļu spēlējis Ņujorkas "Knicks" un Goldensteitas "Warriors", kuru sastāvā kļuva par 2015. gada NBA čempionu. Pirms karjeras NBA D. Lī pārstāvēja Floridas Universitāti NCAA turnīrā. Floridas "Gators" komandā viņa treneris bija vēlākais NBA treneris Billijs Donovans. 2005. gada NBA draftā viņu Ņujorkas "Knicks" izraudzījās ar kopējo 30. kārtas numuru. 2010. gada vasarā D. Lī tika aizmainīts uz Goldensteitas "Warriors" plašā sign and trade maiņas darījumā, kurā "Knicks" ieguva Roniju Turiafu, Entoniju Rendolfu, Kelennu Azubuki un nākotnes otrās kārtas drafta izvēli. 2010.—2011. gada sezona bija pirmā no piecām, kuras D. Lī aizvadīja "Warriors" sastāvā. 2015. gadā viņš ar "Warriors" kļuva par NBA čempionu. Individuālās statistikas ziņā D. Lī veiksmīgākā bija 2009.—2010. gada sezona, kad viņš devās laukumā starta sastāvā visās spēlēs, kurās piedalījās (kopā 81), vidēji spēlē guva 20,2 punktus, savāca 11,7 atlēkušās bumbas (tāds pats rādītājs 2008.—2009. gada sezonā). 2010. gadā kā "Knicks" spēlētājs un 2013. gadā, pārstāvot "Warriors", piedalījās NBA Visu zvaigžņu spēlē. 2015. gada vasarā "Warriors" aizmainīja D. Lī uz Bostonas "Celtics", kas 2016. gada februārī spēlētāju atbrīvoja no līgumsaistībām, un viņš noslēdza līgumu ar Dalasas "Mavericks". 2016. gada vasarā noslēdza vairāku gadu līgumu ar Sanantonio "Spurs", kuras sastāvā pārsvarā spēlēja kā otrā piecinieka spēlētājs, mainot Lamarkusu Oldridžu. 2017. gada vasarā kļuva par brīvo aģentu (neizmantoja iespēju turpināt līgumu ar "Spurs") un, nevienojies ne ar vienu komandu, novembrī beidza profesionālā basketbola karjeru. 2017. gada novembrī saderinājies ar Dānijas tenisisti Karolīnu Vozņacku. 2019. gada 16. jūnijā pāris apprecējās; kāzas notika Toskānā, viena no līgavas māsām bija Serīna Viljamsa, bet starp viesiem — vairāki tenisa un basketbola spēlētāji. 2021. gada 11. jūnijā K. Vozņackai piedzima meita Olīvija. Caroline Wozniacki marries David Lee in Tuscany WTA Vikikrātuvē par šo tēmu ir pieejami multivides faili. Skatīt: Deivids Lī. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)