Šis raksts ir par romānu. Par citām jēdziena 1984 nozīmēm skatīt nozīmju atdalīšanas lapu. 1984 ir Džordža Orvela zinātniskās fantastikas romāns — antiutopija. Romāna sākotnējais nosaukums bija Pēdējais cilvēks Eiropā. Bet, tā kā romāns tiktu izdots gan Amerikas Savienotajās Valstīs, gan Lielbritānijā, tad tā nosaukums, lai atvieglotu grāmatas pārdošanu, tika nomainīts uz 1984. Darbs pirmo reizi tika publicēts 1949. gada 8. jūnijā. Lielāko darba daļu autors bija uzrakstījis 1948. gadā, Juras salā, Skotijā, lai gan nelielas romāna daļas Orvels bija rakstījis jau no 1945. gada. Romāna nosaukums "1984" ir tā pabeigšanas gada (1948) anagramma. Grāmatas darbība aizsākas 1984. gada 4. aprīlī, kad tiek veikts pirmais ieraksts galvenā varoņa Vinstona Smita dienasgrāmatā, pulksten 13:00 ("Bija skaidra, auksta aprīļa diena, pulksteņi sita trīspadsmit..."). Romāna darbība risinās nākotnē — 1984. gadā, iespējamā, izdomātā pasaulē, kur pastāv trīs savstarpēji karojošas valstis: Okeānija, Eirāzija un Austrumāzija. Visās valstīs pastāv totalitāriska sabiedrības sistēma ar neierobežotu vienas partijas varu, kas nemitīgi kontrolē savu pavalstnieku domas un darbus. Galvenais varonis Vinstons Smits dzīvo Okeānijā, ko vada Lielais Brālis un Partija. Vinstons ir vienīgās partijas biedrs un strādā Patiesības ministrijā, kur tiek falsificēta vēsture un lietota "jaunruna". Līdztekus Patiesības ministrijai pastāv vēl trīs citas ministrijas: Mīlestības ministrija (nodarbojas ar cilvēku izsekošanu un represijām), Pārticības ministrija (kas organizē resursu mobilizēšanu karam) un Miera ministrija, kas atbild par kara lietām. Partijas trīs galvenie saukļi ir: "Karš ir miers", "Brīvība ir verdzība" un "Nezināšana ir spēks". Autors darbā pieļauj šādu absurdu savienojumu, kurus darbā sauc par dubultdomu, iesaistīšanu, lai labāk varētu raksturot totalitārisma būtību. Dubultdoma ir princips, pēc kura vadās Okeānijas valdošā ideoloģija — Angsocs (Angļu Sociālisms), un tā paredz 2 pretēju, savstarpēji nesaistāmu viedokļu vienlaicīgu atzīšanu par leģitīmiem un nenoliedzamiem. Darba gaitā galvenais varonis meklē izeju no pastāvošās sistēmas, ko arī atrod, taču sākotnēji iluzorais priekšstats par iegūto brīvību izgaist, jo sistēmas realizētā uzraudzības funkcija ir visaptveroša, un beigās Vinstonu salauž. Jau drīz pēc iznākšanas grāmata tika iekļauta Padomju Savienībā aizliegtās literatūras sarakstā, jo tajā attēlotie apstākļi bija pārāk līdzīgi reālajam stāvoklim PSRS. Latviešu valodā grāmata tika izdota perestroikas laikā 1990. gadā, kopā ar romānu "Dzīvnieku ferma". Vēlreiz izdota 2004. gadā. Pēc romāna sižeta Lielbritānijā 1954. un 1984. gadā ir uzņemtas divas filmas (abas ar tādu pašu nosaukumu). Laikraksta "Le Monde" 100 gadsimta grāmatas Romāna pilnā versija latviešu valodā[novecojusi saite] (latviski) Romāna fragmenti latviešu valodā (latviski) Iespēja izlasīt romāna pilno versiju angļu valodā Romāna pilnā versija PDF formātā (angliski) Romāna audio versija latviešu valodā (pieejama bez maksas reģistrētiem lietotājiem) «Romāns, kas nogalināja savu autoru. Džordža Orvela “1984”». Latvijas Avīze. Skatīts: 2019. gada 16. jūnijs. 1984. Liesma, Zvaigzne ABC. 1990. Vikikrātuvē par šo tēmu ir pieejami multivides faili. Skatīt: 1984. Encyclopædia Britannica raksts (angliski) Encyclopædia Universalis raksts (franciski)