IMI Tavor T.A.R. 21 jeb TAR-21 ir Izraēlas 5,56 mm kalibra, vairāku uguns režīmu, karabīnes lieluma, bull pup konstrukcijas triecienšautene, ko konstruēja un ražo Israel Military Industries (tagad Israel Weapon Industries, IWI) Ramathašaronā. Izraēlas Aizsardzības armija (IAA) Tavor izvēlējās, lai nomainītu tās bruņojumā esošos M16, M4 un Galil šaujamieročus. Nosaukums TAR-21 veidots no angļu valodas Tavor Assault Rifle — 21st Centur ("21. gadsimta Tavora triecienšautene"). Tavor ir Tabora kalns Lejas Galilejā, kas vairākkārt pieminēts Vecajā Derībā. TAR-21 lieto 9 valstis, tai skaitā Izraēla. TAR-21 kā standarta ieroci lieto dažas Izraēlas Aizsardzības spēku brigādes. Givati Brigāde to saņēma pirmā un lieto to kopš 2006. gada. Golani Brigāde to lieto no 2008. gada, un Nahala Brigāde to saņems 2010. gadā. 2009. gada novembrī TAR-21 samazinātā versija MTAR-21 (Micro TAR), kas paredzēta speciālo uzdevumu vienībam un personālam, kas nevar lietot garas triecienšautenes, tika izvēlēta kā IDF nākotnes kājnieku standarta ierocis.