Sanfrancisko "Giants" (angļu: San Francisco Giants) ir profesionāls ASV beisbola klubs, kas ir bāzēts Sanfrancisko, Kalifornijas štatā, ASV. Klubs spēlē Augstākās beisbola līgas (MLB) Nacionālās līgas Rietumu divīzijā. Tas tika dibināts 1883. gadā kā Ņujorkas "Gothams" un kopš dibināšanas brīža spēlē MLB. Savas pastāvēšanas vēsturē "Giants" ir 8 reizes uzvarējis MLB (1905, 1921, 1922, 1933, 1954, 2010, 2012, 2014). Mājas spēles komanda aizvada AT&T parkā. "Giants" franšīze tika izveidota 1883. gadā. Sākotnēji tā bija Ņujorkas komanda un pazīstama ar nosaukumu "Gothams". 1885. gadā komanda nomainīja nosaukumu uz "Giants". Šāds nosaukums tika izvēlēts, lai papildus iedvesmotu komandas spēlētājus. Pirmo čempiona titulu "Giants" ieguva 1888. gadā. Nakošajā gadā šis panākums tika atkārtots. Komandas uzvara 1889. gada World Series izcīņā ir iegājusi vēsturē ar to, ka tā bija pret Amerikas asociācijas komandu Bruklinas "Bridegrooms" (vēlāk "Dodgers", bet mūsdienās Losandželosas "Dodgers"), un kopš tiem laikiem abas komandas ir nesamierināmi pretinieki. Viņu savstarpējām spēlēm tiek pievērsta pastiprināta uzmanība. Pēc šiem panākumiem "Giants" komandā iestājās panīkums, tas ir, vairākus gadus pēc kārtas netika gūti ievērības cienīgi sportiskie sasniegumi. 1902. gada sezonas vidū par komandas vadītāju tika iecelts Džons Makgro (John McGraw). Pēc tam sekoja arī komandas sportiskie panākumi. Makgro vadītā komanda jau otrajā pilnajā sezonā kļuva par Nacionālās līgas čempioniem, bet atteicās spēlēt pret Amerikas līgas (American League) uzvarētājiem World Series izcīņā. Tāpēc 1904. gadā šīs sacensības nenotika. 1905. gada sezonā "Giants" kļuva jau par divkārtējiem Nacionālās līgas čempioniem. Šoreiz viņi neatteicās piedalīties World Series izcīņā, kur piecās spēlēs uzvarēja Filadelfijas "Athletics". Toreiz "Giants" sastāvā spēlēja nākamie beisbola Slavas zāles spēlētāji Kristijs Metjūsons (Christy Mathewson) un Džo Makdžinitijs (Joe McGinnity). Makgro vadītā "Giants" komanda laika posmā no 1911. līdz 1917. gadam četras reizes iekļuva World Series titula izcīņā, bet ik reizi tā piekāpās pretiniekiem. 1921. gadā šī "tradīcija" tika lauzta; "Giants" otro reizi kluba vēsturē ieguva World Series titulu. To viņi atkārtoja arī nākamajā sezonā. 1920. gadu beigās beisbola Slavas zālē tika uzņemti pirmie trīs spēlētāji no "Giants" komandas: Bils Terijs (Bill Terry), Mels Ots (Mel Ott) un Karls Habels (Carl Hubbell). Pēc 1932. gada sezonas Makgro devās pensijā un viņa vietu ieņēma Terijs. Līdz 1936. gadam viņš joprojām bija arī spēlētājs, bet komandu vadīja līdz 1941. gadam. Jau pirmajā pilnajā sezonā, 1933. gadā, Terija "Giants" ieguva ceturto World Series titulu. 1936. un 1937. gadā viņi arī iekļuva finālā, bet piekāpās Ņujorkas "Yankees" komandai. 1940. gados "Giants" Nacionālajā līgā ne reizi neieguva augstāku vietu par trešo. 1948. gadā tika veikts drosmīgs solis, parakstot līgumu ar Leo Duročeru (Leo Durocher), kas iepriekš vadīja "Dodgers" komandu. 1951. un 1954. gadā "Giants" tika World Series turnīrā, bet tajā uzvarēja tikai 1954. gadā, iegūstot piekto titulu kluba vēsturē. Neskatoties uz panākumiem, Ņujorkā populārākā komanda bija "Yankees". 1957. gadā tika pieņemts lēmums, ka "Giants" komanda pārcelsies no Ņujorkas uz Sanfrancisko (arī trešā Ņujorkas komanda "Dodgers" šajā pašā laikā pārcēlās uz Losandželosu). "Giants" noslēdza līgumus ar vairākiem jaunakiem spēlētājiem, kas agri kļuva slaveni un piesaistīja līdzjūtējus jaunajā Candlestick Park stadionā. Tajā laikā komandā spēlēja tādi slaveni spēlētāji kā Orlando Sepeda (Orlando Cepeda), Villijs Makkovijs (Willie McCovey) un Huans Maričals (Juan Marichal). Neskatoties uz to, sportiskie panākumi izpalika. "Giants" turpmāko 29 gadu laikā tikai vienu reizi spēlēja World Series turnīrā (1962. gadā), kur zaudēja. 1989. gadā, kad beidzot bija iekļuvuši World Series turnīrā, neilgi pirms trešās spēles sākuma Sanfrancisko notika spēcīga zemestrīce, kā rezultātā cieta arī komandas stadions. Līdz ar to spēle tika pārcelta. 2002. gadā "Giants" kārtējo reizi bija iekļuvuši World Series turnīrā, kur piekāpās Anahaimas "Angels" komandai, bet 2010. gadā piecās spēlēs uzvarēja Teksasas "Rangers" un ieguva pirmo World Series titulu kopš komanda pārcēlās no Ņujorkas un Sanfrancisko. Pasaules sērijā uzvarēja arī 2012. gadā (ar 4—0 uzvarēts Detroitas "Tigers") un 2014. gadā (ar 4—3 uzvarēts Kanzassitijas "Royals"). Ņujorkas "Gothams" (1883–85) Ņujorkas "Giants" (1885–1957) Sanfrancisko "Giants" (1958–pašlaik) World Series uzvaras: 8 1905, 1921, 1922, 1933, 1954, 2010, 2012, 2014 Nacionālās līgas čempioni: 3 1888, 1889, 1904, 1905, 1911, 1912, 1913, 1917, 1921, 1922, 1923, 1924, 1933, 1936, 1937, 1951, 1954, 1962, 1989, 2002, 2010 Divīzijas čempioni: 6 1974–75, 1979–80, 1980–81, 1996–97, 2006–07, 2009-10 Kluba oficiālā mājaslapa Arhivēts 2007. gada 23. janvārī, Wayback Machine vietnē. (angliski) Baseball-Reference profils (angliski)