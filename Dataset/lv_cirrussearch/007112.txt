Peltjē efekts ir parādība, kuras fizikālā būtība ir siltuma izdalīšanās vai absorbcija divu dažādu vadītāju kontaktvietā, ja caur to plūst elektriskā strāva. Tas, vai siltums izdalās vai tiek absorbēts, atkarīgs no strāvas plūšanas virziena. Siltuma daudzums ir tieši proporcionāls izplūdušā elektriskā lādiņa lielumam. Sevišķi spēcīgs Peltjē efekts ir pusvadītājiem un to izmanto termoelektriskajās aukstuma mašīnās. Šī parādība tika atklāta 1834. gadā un tās atklājējs ir franču fiziķis Žans Šarls Peltjē.