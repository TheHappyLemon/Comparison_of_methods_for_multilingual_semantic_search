Šis raksts ir par polārstaciju. Par citām jēdziena Vanda nozīmēm skatīt nozīmju atdalīšanas lapu. Vanda vai Vandas stacija (angļu: Vanda Station) bija Jaunzēlandei piederoša polārstacija Antarktīdā, Rosa Teritorijā. Atradās Raita ielejā 140 m no Vandas ezera krasta 9 m virs ezera līmeņa 100 m no Oniksas ietekas ezerā. Lēmums par stacijas būvniecību tika pieņemts 1967. gadā, jo jau kopš 1958. gada Raita ielejā notika intensīvi izpētes darbi un bija nepieciešama pastāvīga atbalsta bāze. Stacijas būvniecība tika veikta 1966./67. gada polārajā vasarā. Būvniecībai nepieciešamie materiāli tika piegādāti ar lidmašīnu un ar izpletni nolaisti uz ezera ledus. Pārējais aprīkojums tika piegādāts ar traktoru karavānu. Stacija tika oficiāli atklāta 1969. gada 9. janvārī un to atklāja Jaunzēlandes ģenerālgubernators sers Artūrs Porrits. Tajā pašā gadā stacijā pārziemoja pirmā pētnieku partija. Kā vissezonas stacija Vanda tikusi izmantota arī 1970. un 1974. gadā. Pārējā laikā stacija tikusi izmantota tikai vasaras sezonā. Stacijā kopā bija 8 ēkas: 2 dzīvojamās, darbnīca, laboratorija, noliktava, atpūtas māja, glābšanas māja un tualete. 1981. gadā stacija tika paplašināta: uzstādīti jauni namiņi un saules baterijas. Tajā pašā 1981. gadā tika veikta pirmā lidmašīnas nosēšanās uz Vandas ezera ledus. 1990./91. gada sezona bija pēdējā pilnā stacijas darba vasara. Sakarā ar ezera līmeņa celšanos, kā arī pētniecības prioritāšu maiņu tika sākta vides sakopšana un stacijas likvidācija. Stacijas novākšana un izvešana uz Skota staciju prasīja 180 cilvēkdienas un 70 helikoptera lidojumu stundas. Tika izvesta pati stacija un vairāk kā 10 tonnu piesārņotas grunts. 1994./95. gada sezonā tika likvidētas pēdējās stacijas pastāvēšanas pēdas un ezera pretējā krastā tika ierīkota neliela lauka nometne Leikvanda (Lake Vanda Hut; 2 pārvietojamas būdas). Lake Vanda Station