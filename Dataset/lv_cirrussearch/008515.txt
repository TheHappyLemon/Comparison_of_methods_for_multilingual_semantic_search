Boriss Čertoks (Борис Евсеевич Черток; dzimis 1912. gada 1. martā, miris 2011. gada 14. decembrī) bija PSRS, Krievijas aerokosmiskās tehnikas inženieris, konstruktors, zinātnieks. Līdz 1945. gadam strādāja aviobūves uzņēmumos: sākumā kā elektromontieris, vēlāk kļuva konstruktors. 1945. gada aprīlī īpašas komisijas sastāvā tika komandēts uz Vāciju, kur līdz 1947. gadam pētīja vācu raķeštehniku. 1946. gadā iecelts par Bruņojuma ministrijas zinātniski pētnieciskā institūta NII-88 galvenā inženiera vietnieku. Institūtā tika pētītas un izmēģinātas vācu ballistiskās raķetes V-2. Čertoks bija atbildīgs par raķešu vadības sistēmām. Tika izstrādātas raķetes R-1, R-2. Viņa vadībā tika izgudrota astronavigācijas ierīce, kuru izmantoja lidmašīnu navigācijai. 1950. gadā NII-88 sastāvā tika izveidots jauns konstruktoru birojs OKB-1, kurā Boriss Čertoks tika iecelts par nodaļas priekšnieka vietnieku. Sākās raķetes R-5 projektēšana. 1952. gadā Čertoks iecelts par nodaļas priekšnieku. Tika izmēģināta raķete R-11. 1954. gadā sākās starpkontinentālās ballistiskās raķetes R-7 projektēšana. Kad tika nolemts izveidot pirmo Zemes mākslīgo pavadoni "Objekt D", Čertokam uzticēja izstrādāt radioaparatūru, lai nodrošinātu informācijas apmaiņu starp zemes stacijām un pavadoni. 1956. gadā OKB-1 tika atdalīts no NII-88 kā patstāvīga struktūrvienība. No 1957. līdz 1963. gadam Čertoks bija OKB-1 galvenā konstruktora Sergeja Koroļova vietnieks. 1963. gadā viņš tika iecelts par uzņēmuma priekšnieka vietnieku zinātniskajā darbā un 1. filiāles priekšnieku, kurā tika projektēti kosmiskie aparāti un vadības sistēmas. Pēc S. Koroļova nāves 1966. gadā par OKB-1 galveno konstruktoru tika iecelts Vasilijs Mišins, un B. Čertoks kļuva par viņa vietnieku. No 1974. līdz 1992. gadam Čertoks bija NPO Energija (agrākā OKB-1) ģenerālkonstruktora vietnieks vadības sistēmu jautājumos. Kopš 1993. gada viņš bija RKK Energija ģenerālkonstruktora galvenais zinātniskais konsultants. Краткая биография Чертока, часть 4. 1947-1952 Vadim Proskurin (krieviski) Biogrāfiskie dati biograph.ru lapā (krieviski) Biogrāfija Vadim Proskurin, (krieviski)