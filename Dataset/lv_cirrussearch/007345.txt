Inese Laizāne (dzimusi 1971. gada 15. augustā Balvos) ir latviešu aktrise un politiķe, bija 12. Saeimas deputāte no Nacionālās apvienības (bijusi ievēlēta arī divos iepriekšējos Saeimas sasaukumos). Bijusi Daugavpils teātra direktore (2001—2009). Dzimusi Balvos. Jau skolas laikā interesējusies par teātri, darbojusies teātra studijā. 1988. gadā iestājusies Latvijas Konservatorijā, Daugavpils teātra aktieru kursā, ko pabeidza 1992. gadā jau kā Mūzikas akadēmiju. Kopš 1990. gada — aktrise Daugavpils teātrī. Bez virknes lomu teātrī, filmējusies arī filmās "Maija un Paija" (1990) un "Cilvēka bērns" (1991). Paralēli strādājusi arī televīzijā, Daugavpils Mūzikas koledžā, vadījusi teātra pulciņu. 2001. gadā kļuva par Daugavpils teātra direktori. Kopš 2004. gada sākusi lasīt lekcijas Daugavpils Universitātē, bet 2008. gadā šai pašā augstskolā ieguva bakalaura grādu tiesībās. 2009. gadā pametusi Daugavpils teātra direktora amatu. 2010. gadā kandidēja 10. Saeimas vēlēšanās no Nacionālās apvienības un tika ievēlēta Saeimā. 2011. gada rudenī Saeimas ārkārtas vēlēšanās ievēlēta arī 11. Saeimā, kur darbojās arī kā Kultūras ministrijas parlamentārā sekretāre. 2014. gadā ievēlēta 12. Saeimā. Kandidēja 13. Saeimas vēlēšanās, taču netika ievēlēta. I. Laizāne dzīvo Daugavpilī. Viņas dzīvesbiedrs ir Daugavpils teātra režisors Harijs Petrockis, ģimenē aug meita. CVK 10.Saeimā ievēlētie deputāti Arhivēts 2010. gada 25. decembrī, Wayback Machine vietnē. Laizāne Inese Balvu reģiona kultūrvēstures datu bāze