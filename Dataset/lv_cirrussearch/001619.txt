"Siena vezums" (apm. 1500 g.) ir Hieronīma Bosa altārglezna. Tas ir triptihs, kura tēma ir cilvēces grēka vēsture. Kreisajā panelī attēlota paradīze (aizliegtā augļa nobaudīšana un izdzīšana no paradīzes), centrālajā panelī — cilvēku nodošanās miesiskajām baudām uz zemes, bet labējā panelī — elle (viens no agrīnākajiem elles attēlojumiem Bosa daiļradē). Centrālajā panelī attēlotais siena vezums simbolizē pasaulīgās baudas. Tajā attēloti dažādi grēki, taču īpašu uzmanību Boss pievērš alkatībai, kas noved pie nesaskaņām, vardarbības un pat nonāvēšanas. Augstmaņi, kas vezumam seko, cieš no lepnības grēka. Siena vezumu uz elles pusi velk dzīvniekveidīgi dēmoni.