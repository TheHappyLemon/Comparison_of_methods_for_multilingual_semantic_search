Viljams Bendžamins "Bils" Lenuārs (William Benjamin "Bill" Lenoir, dzimis 1939. gada 14. martā, miris 2010. gada 28. augustā) bija ASV kosmonauts, inženieris. Viljams Bendžamins Lenuārs dzimis Maiami, Floridā. Viņš ir pēcnācējs Amerikas Neatkarības kara dalībniekam un valstsvīram ģenerālim Viljamam Lenuāram. 1961. gadā V. Lenuārs ieguva bakalaura gradu elektroinženierijā Masačūsetsas Tehnoloģiju institūtā (MIT). 1962. gadā turpat ieguva maģistra grādu. 1965. gadā pēc filozofijas doktora grāda elektroinženierijā un datorzinātnē iegūšanas viņš MIT kļuva par asististējošo profesoru elektroinženierijā. 1967. gadā Lenuāru izvēlēja NASA par zinātnieku astronautu. Viņš izgāja sākotnējo akadēmisko apmācību un 53 nedēļu lidojumu treniņus. Viņš bija zinātnes pilota dublieris Skylab 3 un Skylab 4 misijās Skylab orbitālajai stacijai 1973. gadā. Bils Lenuārs savu pirmo un vienīgo kosmisko lidojumu veica 1982. gada novembrī Space Shuttle misijā STS-5, kas bija pirmais komerciālu pavadoņu palaišanas kosmoplāna lidojums. Viņam kopā ar Džozefu Alenu bija paredzēts veikt iziešanu kosmosā. To pārcēla par vienu dienu, jo Lenuārs saslima. Pēc tam, kad abiem skafandriem atklājās problēmas, iziešana tika atcelta pavisam. Pēc STS-5 lidojuma viņš bija atbildīgais par misiju vadību. 1984. gadā Lenuārs atstāja NASA. Pēc tam viņš ieņēma vadošu amatu tehnoloģiju konsultāciju uzņēmumā Booz Allen Hamilton Ārlingtonas apgabalā. 1989. gadā V. Lenuārs atgriezās NASA kā Kosmisko lidojumu asociātais administrators. Viņš 1992. gadā vēlreiz atstāja NASA, lai kļūtu par Booz Allen Hamilton pielietojumsistēmu nodaļas viceprezidentu. Viljams Bendžamins Lenuārs traumēja galvu, braucot ar velosipēdu 2010. gada 26. augustā un mira 28. augustā. William Lenoir, astronaut who flew on first operational space shuttle mission, dies 2010-08-29 (angliski) Lenuārs biogrāfija NASA mājaslapā (angliski)