Litlamerika (angļu: Little America — 'mazā Amerika') bija ASV vasaras polārstaciju sērija Antarktīdā uz Rosa šelfa ledāja pie Vaļu līča. Stacija Litlamerika I tika ierīkota 1929. gada janvārī un darbojās 14 mēnešus. Stacija tika ierīkota kā amerikāņu polārpētnieka Ričarda Bērda ekspedīcijas bāzes nometne. Tika veiktas vairākas ekspedīcijas ar lidmašīnām, suņu pajūgiem un sniegamobiļiem. No Litlamerika I stacijas 1929. gada 29. novembrī tika veikts pirmais lidojums uz Dienvidpolu. Stacija Litlamerika II tika ierīkota 1934. gadā virs pirmās stacijas, jo, ekspedīcijai ierodoties, atklājās, ka vecā stacija ir aprakta ar 7 m biezu sniega kārtu. Stacijā tika ierīkota radiostacija, kinoteātris un kūts četrām govīm. Dažām no vecās stacijas ēkām tika ierīkota pieeja ar tuneļu palīdzību. Ledāja fragments, uz kura atradās stacija, uz īsu brīdi atdalījās no šelfa ledāja, bet vēlāk ledāja veselums atjaunojās. Litlamerika III vai Vestbeisa (West Base; pretēji Īstbeisai Stoningtonas salā) tika ierīkota 1940. gadā 6 jūdzes uz ziemeļiem no vecās bāzu vietas. Ledus gabals, uz kura atradās stacijas paliekas, 1963. gadā atdalījās no šelfa ledāja un tika aiznests jūrā. Litlamerika IV tika ierīkota 1946. gadā. Tā darbojās kā daļa no operācijas "Highjump". Litlamerika V tika ierīkota 1956. gada 3. janvārī 30 jūdzes uz austrumiem Kainana līča krastā Starptautiskā ģeofizikas gada programmas ietvaros. Slēgta 1959. gada 19. janvārī. Stacijas paliekas kopā ar aisbergu B-9 tika aiznestas jūrā 1987. gadā. Eugene Register-Guard. June 8, 1963 «Ronne Family Antarctic Explorers. East Base, Stonington Island». Arhivēts no oriģināla, laiks: 2012. gada 6. aprīlī. Skatīts: 2012. gada 18. martā. IGY and the beginning «South Pole Station--the first 10 years». Arhivēts no oriģināla, laiks: 2012. gada 6. martā. Skatīts: 2012. gada 2. septembrī. Vikikrātuvē par šo tēmu ir pieejami multivides faili. Skatīt: Litlamerika.