Sandis Ozoliņš (dzimis 1972. gada 3. augustā Siguldā) ir bijušais latviešu hokejists, pēc karjeras beigām — treneris un uzņēmējs. Viņš ir viens no izcilākajiem latviešu hokejistiem, pirmais, kas izcīnījis Stenlija kausu, spēlēja aizsarga pozīcijā. Pēdējais klubs, ko pārstāvējis līdz 2014. gada pavasarim, bija Kontinentālās hokeja līgas klubs Rīgas "Dinamo". Pēc hokejista karjeras beigām 2014. gadā īslaicīgi iesaistījās politikā, kļūstot par partijas "Latvijas attīstībai" biedru. Strādājis par treneri — 2017. gadā S. Ozoliņš bija KHL kluba Rīgas "Dinamo" galvenais treneris, taču zaudēja amatu pēc zaudējumu sērijas. S. Ozoliņš bija uzbrūkošā stila aizsargs, kas lieliski prata savienot savus pienākumus aizsardzībā ar uzbrukumiem, visas karjeras laikā ir bijis starp rezultatīvākajiem aizsargiem. S. Ozoliņš ir panākumiem bagātākais Latvijas hokejists NHL, spēlējis 6 dažādās komandās. 1996. gadā viņš kopā ar Kolorādo "Avalanche" kā pirmais latviešu hokejists izcīnīja Stenlija kausu, NHL karjeras laikā 7 reizes piedalījies Visu zvaigžņu spēlē. S. Ozoliņam pieder iemesto ripu, rezultatīvo piespēļu un gūto punktu rekordi starp latviešu spēlētājiem NHL, tāpat viņš ir arī pārstāvēto klubu (Sanhosē "Sharks" un "Avalanche") vairāku rekordu īpašnieks. Spēlējot NHL, S. Ozoliņš bija vislabāk apmaksātais Latvijas sportists. Spēlējis PSRS un NVS junioru izlasē. No 1998. līdz 2014. gadam bija viens no Latvijas hokeja izlases līderiem, ar kuru piedalījies trijos ziemas olimpisko spēļu turnīros. Profesionālā hokejista karjeru sāka 1990. gadā Rīgas "Dinamo" sastāvā, kas spēlēja PSRS hokeja čempionāta augstākajā līgā. 1991. gada NHL draftā viņu ar kopējo 30. numuru draftēja Sanhosē "Sharks", kuras sastāvā S. Ozoliņš debitēja 1992. gada 8. oktobrī. Debijas spēli aizsargs noslēdza ar rezultatīvu piespēli, kā arī pozitīvu lietderības koeficientu "+3". Kopumā "Sharks" rindās aizsargs aizvadīja nākamās trīs sezonas, līdz 1995.—1996. gada sezonas sākumā viņš tika aizmainīts uz Kolorādo "Avalanche" vienību, kuras sastāvā 1996. gadā ieguva Stenlija kausu. Kopumā "Avalanche" S. Ozoliņš aizvadīja 5 sezonas. No 2000. līdz 2002. gadam viņš spēlēja Karolīnas "Hurricanes" sastāvā, tad sezonas vidū tika aizmainīts uz Floridas "Panthers", kuras sastāvā aizvadīja vēl pussezonu, līdz atkal tika aizmainīts, šoreiz uz Anahaimas "Mighty Ducks", kuras sastāvā spēlēja līdz 2005.—2006. gada sezonas otrajai pusei. 2006. gada martā tika aizmainīts uz Ņujorkas "Rangers", savukārt 2007. gada novembrī S. Ozoliņš noslēdza līgumu uz vienu gadu ar klubu, kurā sāka savu NHL karjeru - Sanhosē "Sharks". S. Ozoliņš bija viens no trim Džeimsa Norisa balvas finālistiem 1996.—1997. gada sezonā, kā arī ir spēlējis septiņās NHL Visu zvaigžņu spēlēs. 1997. gadā viņš tika iekļauts arī NHL simboliskajā izlasē. PSRS hokeja izlases sastāvā S. Ozoliņš piedalījās 1991. gada Pasaules čempionātā junioriem, bet pēc PSRS pašlikvidēšanās viņš 1992. gada Pasaules čempionātā junioriem piedalījās NVS hokeja izlases sastāvā. Tā kā NVS izlasē spēlēja S. Ozoliņš un Sergejs Žoltoks no Latvijas, kas nebija NVS sastāvā, tad vairākas izlases iesniedza protestus, bet tie tika noraidīti. Latvijas hokeja izlases sastāvā S. Ozoliņš piedalījies 2001. un 2002. gada Pasaules čempionātos, kā arī 2002. un 2006. gada Olimpiskajās spēlēs. Pēc hokeja izlases sliktās spēles 2006. gada Olimpiādē S. Ozoliņš paziņoja, ka Latvijas izlasē vairs nespēlēs. Pirms 2014. gada ziemas olimpisko spēļu kvalifikācijas turnīra 2013. gada februārī viņš atgriezās Latvijas izlasē. 2009. gada 14. jūlijā S. Ozoliņš noslēdza līgumu ar KHL spēlējošo Rīgas "Dinamo", drīz tika ievēlēts par komandas kapteini. Viņš tika atzīts par līgas 2010.—2011. gada sezonas septembra labāko aizsargu. 2012. gada septembrī S. Ozoliņš pārgāja uz Mitišču "Atlant". Sākot ar 2013. gada janvāri viņš pildīja arī komandas kapteiņa funkcijas. Pēc 2012.—2013. gada sezonas S. Ozoliņš atgriezās spēlēt Rīgā un noslēdza viena gada līgumu ar Rīgas "Dinamo". 2014. gada 27. maijā LTV1 raidījuma "1:1" intervijas laikā oficiāli paziņoja par profesionālā hokejista karjeras beigšanu un iesaistīšanos aktīvajā politikā, kļūstot par partijas "Latvijas attīstībai" biedru. Tomēr 12. Saeimas vēlēšanās hokejists nekandidēja un aktīvu darbību politikā neuzsāka. 2016. gada 31. oktobrī tika paziņots, ka S. Ozoliņš kļuvis par Rīgas "Dinamo" trenera palīgu. No 2017. gada 29. maija viņš bija KHL kluba Rīgas "Dinamo" galvenais treneris, taču zaudēja amatu pēc zaudējumu sērijas nākamās KHL sezonas sākumā. S. Ozoliņa karjera NHL ir cietusi no problēmām ar pārmērīgu alkohola lietošanu, viņš ir piedalījies gan brīvprātīgā, gan kluba uzspiestā alkoholisma ārstēšanās programmā. Hokejists savas karjeras laikā vairākkārt ir pieķerts un sodīts par braukšanu pie automašīnas stūres dzērumā. 2010. gadā tika iesniegts šķiršanās pieteikums laulībai ar Sandru Ozoliņu, kas ilga vismaz 15 gadus un kurā dzimuši divi dēli Kristofers un Roberts. S. Ozoliņa ģimene dzīvo ASV, Denverā, hokejista dēli nerunā latviski. 2010. gadā dzeltenajā presē parādījās informācija, ka viņam ir attiecības ar modeli un televīzijas personību Annu Lieckalniņu. 2011. gada februārī oficiāli izšķīrās no S. Ozoliņas. S. Ozoliņam pieder golfa klubs "Ozo Golf Club" Rīgā un hokeja klubs Vilki OP. 2014. gadā saņēmis Triju Zvaigžņu ordeni. ^NVS — Turnīra laikā PSRS sabruka un izlase tika pārsaukta par NVS izlasi, bet S. Ozoliņš un Sergejs Žoltoks bija no Latvijas, kas nebija NVS sastāvā, tāpēc citas komandas protestēja, tomēr protesti tika noraidīti. Armands Puče. Haizivs Sandis Ozoliņš. Jelgavas tipogrāfija, 1994. 136. lpp. Armands Puče. Ozo. Cilvēks uz ledus. Rīga : Latvijas Tautas banka, 2011. 415. lpp. ISBN 978-9984-756-05-9. Sandis Ozoliņš apstiprināts par Rīgas 'Dinamo' galveno treneri Delfi «Sandis Ozoliņš noslēdz līgumu ar "Sharks" par 320 tūkstošiem latu». Easyget.lv. 2007. gada 20. oktobrī. Arhivēts no oriģināla, laiks: 2008. gada 4. martā. Skatīts: 2009. gada 10. jūlijā. Andris Liepa. «Ozoliņš un Cipruss izlasē vairs nespēlēs». sportacentrs.com, 2006. gada 21. februārī. Skatīts: 2009. gada 12. maijā. «Ozoliņš un Cipruss aiziet no izlases». Apollo.lv. 2006. gada 21. februārī. Arhivēts no oriģināla, laiks: 2009. gada 4. decembrī. Skatīts: 2009. gada 12. maijā. «Ozoliņš atgriežas Latvijas izlasē un palīdzēs Olimpiādes kvalifikācijā (14:00)». Sportacentrs.com. Skatīts: 2013. gada 4. februārī. Ozoliņš atzīts par septembra labāko KHL aizsargu «Ozoliņš oficiāli vienojas ar Mitišču "Atlant"». Sportacentrs.com. Skatīts: 2012. gada 25. septembrī. «Hokejists Ozoliņš paziņo par aiziešanu no sporta un startēs vēlēšanās no Latvijas Attīstībai». Diena.lv. 2014. gada 27. maijā. Skatīts: 2014. gada 28. maijā. Sandis Ozoliņš iesniedzis šķiršanās pieteikumu Kasjauns.lv Sanda Ozoliņa bērni nerunā latviski Kasjauns.lv Sandis Ozoliņš pamet sievu Lieckalniņas dēļ? TVNET.lv Sandis Ozoliņš oficiāli šķīries no sievas, mango.lv Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) KHL profils (angliski) ESPN profils (angliski) KHL.ru profils (angliski) Rīgas "Dinamo" profils Arhivēts 2010. gada 20. novembrī, Wayback Machine vietnē.