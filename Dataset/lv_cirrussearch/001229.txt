Šis raksts ir par grāmatu. Par citām jēdziena Bada spēles nozīmēm skatīt nozīmju atdalīšanas lapu. "Bada spēles" (angļu: The Hunger Games) ir amerikāņu rakstnieces Sūzenas Kolinsas jauniešu zinātniskās fantastikas romāns, kas izdots 2008. gada 14. septembrī, izdevniecībā Scholastic Press. Tā ir grāmatu sērijas "Bada spēles" pirmā grāmata, kurai seko romāni "Spēle ar uguni" un "Zobgaļsīlis". Romāns ir tulkots gandrīz trīsdesmit valodās un izdots vairāk nekā trīsdesmit valstīs. 2012. gadā pēc romāna motīviem uzņemta filma "Bada Spēles". Grāmata iepazīstina ar sešpadsmitgadīgo Katnisu Everdīnu, kas dzīvo iznīcinātā Ziemeļamerikas teritorijā, ko tagad dēvē par Panemu. Pēc vairākiem traģiskiem notikumiem, Panemu, kas sadalīta 12 apgabalos, pārrauga Kapitolijs - galvenais rajons jeb valdība. Visi šie rajoni ir ļoti trūcīgi. Katrs rajons specializējas kādā amatniecības vai rūpniecības nozarē, augu audzēšanā un tamlīdzīgi. Katnisa dzīvo vienā no vistrūcīgākajiem apgabaliem - 12. Viņas ģimenei - māsai Primai un mammai - bieži vien nav, ko ēst, tādēļ Katnisa jau kopš tēva nāves medī ārpus 12. apgabala teritorijas - mežā kopā ar savu labāko draugu Geilu. Tā ir aizliegtā teritorija, tomēr 12. apgabala iedzīvotāji to neņem vērā, jo arī viņiem ir kaut kas jāēd. Bada spēles ir izveidotas pēc tam, kad nemieru rezultātā tika pilnībā iznīcināts 13. apgabals. Šīs spēles ir televīzijas šovs visai valstij, kas pēc valdības rīkojuma visiem ir jāskatās. Ļaunais un bezsirdīgais Kapitolijs uz spēlēm sūta vienu meiteni un vienu zēnu no katra apgabala 12 līdz 18 gadu vecumā. Spēļu laukumā jaunieši tiek kūdīti viens pret otru - izdzīvo tikai viens spēlētājs. Tā nu šajā gadā ir pienākusi 12. apgabala izlozes diena. Un laimīgā meitene, kas šogad piedalīsies spēlēs ir... Prīmula Everdīna! Katnisa to nemūžam nepieļautu un tādēļ piesakās mazās māsas vietā. Otrs dalībnieks, kas pārstāvēs 12. apgabalu ir Pīta, turīgā maiznieka dēls. Lai pasargātu Pītas un Katnisas dzīvības, viņu mentors Heimičs izdomā viltību - spēlēs viņiem ir jākļūst par neprātīgiem mīlētājiem, kas nespēj viens bez otra dzīvot. Katnisai tas nav viegls uzdevums, viņas jūtas ir pretrunīgas, bet Pīta jau kopš bērnības pazīst Katnisu un ir neglābjami viņā iemīlējies. Bada spēles ir romāns par patiesu mīlestību un draudzību, kā arī par nežēlību un vardarbību, kas rodas, cilvēkiem mēģinot izdzīvot pilnīgi ekstremālās situācijās. Stāsts atklāj, cik trausla ir robeža no draudzības līdz nodevībai, cik daudz nozīmē tuvs cilvēks vai labs draugs, kas tev palīdzēs izdzīvot neiespējamo. Romāna autore atklāj, cik svarīgi ir novērtēt to, kas tev pieder, kamēr vēl to vari. Cik maz vajag, lai visu pazaudētu! Sūzena Kolinsa "Bada spēles" Apgāds Zvaigzne ABC