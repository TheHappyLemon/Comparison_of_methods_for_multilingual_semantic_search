Filips Alio (franču: Philippe Alliot; dzimis 1954. gada 27. jūlijā, Vovā, Francijā) ir bijušais sacīkšu braucējs, kas piedalījās Formula 1 sacensībās no 1984. līdz 1990. un no 1993. līdz 1994. gadam. Pārstāvējis RAM, Ligier, Larrousse un McLaren komandas. Pirms karjeras uzsākšanas F1, viņš no 1976. līdz 1977. gadam piedalījās Formula Renault čempionātā. 1978. gadā kļuva par šī čempionāta uzvarētāju braucot BP Racing komandā. Pēc tam pārgāja uz Francijas F3 čempionātu. Finišēja 3. vietā savā pirmajā sacīkstē. Līdz 1983. gadam piedalījās Formula 2 čempionātā. Tajā pašā gadā piedalījās arī Lemānas 24 stundu sacīkstēs, izcīnot 3. vietu. 1984. gadā debitēja Formulā 1, braucot RAM Racing komandā, bet negūstot panākumus, finišu sasniedza tikai trīs reizes. Pēc tam kad Ligier komandas pilots Žaks Lafits tika savainots, saņēma piedāvājumu pārstāvēt šo komandu. Savu pirmo punktu izcīnīja 1986. gada Meksikas Grand Prix. 1987. gadā pārgāja uz Larrousse komandu, bet 1990. gadā atgriezās Ligier. Deviņdesmito gadu sākumā pārtrauca dalību Formula 1 un pievērsās salonautomobiļu sacensībām, pārstāvot Žana Tota vadīto Peugeot komandu. 1993. gadā mēģināja atgriezties Formula 1 čempionātā pārstāvot Larrousse komandu, bet 1994. gadā kļuva par McLaren komandas testpilotu. Pēc Formula 1 karjeras pārtraukšanas nolēma pievērsties politikai. Strādāja par sacīkšu komentētāju un piedalījas ziemas rallijos un rallijā Parīze-Dakara.