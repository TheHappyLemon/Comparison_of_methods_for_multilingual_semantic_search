Vitālijs Astafjevs (dzimis 1971. gada 3. aprīlī Rīgā) ir bijušais Latvijas futbolists, tagad — treneris, spēlējis pussarga pozīcijā, bijis Latvijas izlases dalībnieks. V. Astafjevs ar aizvadītām 167 spēlēm ir Latvijas izlases un līdz 2017. gadam, kad to pārspēja Ikers Kasiljass, bija arī visas Eiropas rekordists aizvadīto spēļu skaita ziņā. Izlasē gūti 16 vārti. Viņš kopā ar Latvijas izlasi 2004. gadā piedalījās Eiropas čempionātā Portugālē. No 1999. līdz 2010. gadam viņš bija izlases kapteinis. V. Astafjeva profesionālā futbolista karjeras sākums sakrita ar Latvijas neatkarības atgūšanu 1992. gadā. Kopš 1992. gada viņš sāka spēlēt Skonto FC sastāvā. Latvijas izlasē V. Astafjevs debitēja 21 gada vecumā 1992. gada 26. augustā spēlē pret tobrīdējiem Eiropas čempioniem Dānijas izlasi (0—0). Kopš tā laika V. Astafjevs bija stabils komandas pamatsastāva futbolists, Latvijas izlasē aizvadot 18 gadus. Divas sezonas pēc kārtas (1995. un 1996. gadā) V. Astafjevs tika atzīts par Latvijas čempionāta vērtīgāko spēlētāju, 1995. gadā viņš netipiski pussargam kļuva par Latvijas čempionāta rezultatīvāko futbolistu. 1996. gadā V. Astafjevs devās uz savu pirmo ārzemju komandu Vīnes "Austria", kurā aizvadīja vienu sezonu, pēc gada atkal atgriezdamies Skonto FC rindās. 1999. gadā, kad karjeru Latvijas izlasē beidza tobrīdējais komandas kapteinis Vladimirs Babičevs, V. Astafjevs kļuva par tās kapteini. Pēc trim sezonām Skonto FC rindās, V. Astafjevs atkal devās uz ārvalstīm — šoreiz uz Anglijas otrās līgas klubu Bristol Rovers F.C.. Šajā komandā V. Astafjevs aizvadīja nepilnas četras sezonas, taču Latvijas izlases kapteinim šis līmenis bija pārāk zems. 2003. gada nogalē V. Astafjevs atkal atgriezās Austrijā, šoreiz Admira Wacker sastāvā. 2004. gada 31. martā V. Astafjevs kļuva par pirmo Latvijas futbolistu, kas aizvadījis 100 spēles izlases rindās. 2004. gadā pēc vienas aizvadītas sezonas Austrijā un Eiropas čempionāta, V. Astafjevs devās uz Krievijas Premjerlīgas klubu Kazaņas "Rubin", kurā atkal bija viens no komandas līderiem. Pabeidzot 2005. gada sezonu, V. Astafjevs nolēma atkal atgriezties Latvijā Skonto FC sastāvā, komandā, kuras sastāvā viņš 8 reizes kļuva par Latvijas čempionu. 2007. gadā viņu 36 gadu vecumā atkal atzina par Latvijas gada labāko futbolistu. 2008. gada 9. novembrī V. Astafjevs kopā ar komandas biedru Marianu Paharu paziņoja par profesionālā spēlētāja karjeras beigām. Pēc pāris dienām gan V. Astafjevs šo faktu noliedza, izsakot apgalvojumu, ka varētu spēlēt citā klubā. Pēc jaunā gada tika paziņots, ka viņš spēlēs JFK Olimps/ASK komandā un kopā ar Andreju Štolceru un Mihailu Koņevu pildīs trenera pienākumus, bet galvenais treneris būs nīderlandietis Antons Jore. Olimps tobrīd vēl nebija nodrošinājis vietu Virslīgā, taču tāda iespēja pastāvēja, klubam apvienojoties ar kādu citu Rīgas klubu. Pēc nospēlētas pussezonas V. Astafjevs pievienojās iepriekšējā gada čempioniem FK Ventspils, kuri papildināja savu sastāvu pirms UEFA Čempionu līgas kvalifikācijas spēlēm. Tomēr jau novembrī klubs nolēma no V. Astafjeva pakalpojumiem atteikties. 2010. gada sezonu Astafjevs aizvadīja Skonto sastāvā, ar kuru kopā kļuva par Latvijas čempionu. Savu pēdējo spēli Latvijas izlases sastāvā viņš aizvadīja 2010. gada 17. novembrī draudzības spēlē ar Ķīnas izlasi. Ar aizvadītām 167 spēlēm nacionālajā izlasē viņš kļuva par Eiropas rekordistu, . vēlāk viņu apsteidza Ikers Kasiljass. Pēc 2010. gada sezonas V. Astafjevs beidza futbolista karjeru un kļuva par Skonto galvenā trenera Mariana Pahara palīgu. 2014. gadā kļuva par FK Jelgava galveno treneri. Latvijas čempions — 9 (1992—1999, 2010) Latvijas kausa ieguvējs — 3 (1992, 1995, 1998) Latvijas gada labākais futbolists — 3 (1995, 1996, 2007) Latvijas čempionāta labākais pussargs — 4 (1994—1996, 1999) Latvijas čempionāta labākais vārtu guvējs — 1 (1995) «Vitalijs Astafjevs - Century International Appearances». Skatīts: 2008. gada 13. novembrī. Miķelis Rubenis. Latvijas ceļš uz Portugāli. Jumava, 2004. 65. lpp. ISBN 9984-05-763-1. Vitālijs Astafjevs - 2007. gada Latvijas labākais futbolists, lff.lv Pahars un Astafjevs beigs karjeru Arhivēts 2008. gada 12. novembrī, Wayback Machine vietnē., sportacentrs Astafjevs noliedz ziņas par karjeras beigšanu «Astafjevs - spēlējošais treneris "Olimpā"». Arhivēts no oriģināla, laiks: 2009. gada 3. februārī. Skatīts: 2009. gada 2. janvārī. «Astafjevs spēlēs "Ventspilī"». Arhivēts no oriģināla, laiks: 2009. gada 3. jūlijā. Skatīts: 2009. gada 30. jūnijā. Astafjeva un "Ventspils" ceļi šķiras «Astafjevs signs off but love affair continues». UEFA.com. Skatīts: 2012. gada 28. augustā. «Arturs Vaiders: Kasiljass panāk Astafjevu». www.lsm.lv (latviešu). Skatīts: 2023-09-21. «Astafjevs debitē, Malašenoka pirmie vārti nodrošina "Jelgavai" uzvaru». Sportacentrs.com. Skatīts: 2014. gada 9. jūnijā. Vitālijs Astafjevs - 2007. gada Latvijas labākais futbolists WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)