Jānis Tutins (latgaliešu: Juoņs Tutyns; dzimis 1966. gada 23. jūnijā, Rēzeknes rajonā) ir latviešu (latgaliešu) politiķis, pārstāv partiju "Saskaņa". Bijis Rēzeknes domes priekšsēdētājs (2005—2006), kā arī vairāku Saeimas un Rēzeknes pašvaldības sasaukumu deputāts. 1985. gadā J. Tutins pabeidza Rīgas 4. medicīnas skolu, iegūdams feldšera profesiju. Strādājis par sanitāru un feldšeri. Bijis komjaunietis, darbojies kā organizācijas funkcionārs. Pēc Latvijas neatkarības atjaunošanas nodarbojies ar dažāda veida uzņēmējdarbību Rēzeknē, bijis arī apsargs, datoroperators. No 2002. gada J. Tutins vadīja Rēzeknes pilsētas komunālās saimniecības uzņēmumu. Augstāko izglītību ieguvis jau darbojoties politikā, kad 2006. gadā saņēma biznesa administrācijas bakalaura grādu Ņūportas starptautiskajā universitātē (Newport International University), kas ir neakreditēta augstskola Vaiomingas štatā ASV. Aktīvi politikā iesaistījies no 2002. gada, kad kandidēja 8. Saeimas vēlēšanās no Latvijas Apvienotās Republikāņu partijas. 2005. gadā ievēlēts Rēzeknes pilsētas domē no Tautas Saskaņas partijas, arī atkārtotajās pašvaldības vēlēšanās (rezultāti tika anulēti vēlētāju uzpirkšanas dēļ) guvis vēlētāju uzticību. Šajā sasaukumā ievēlēts par pilsētas domes priekšsēdētāju, taču amatu ieņēma tikai līdz 2006. gada martam, kad to zaudēja Jurim Guntim Vjaksem. 2006. gada rudenī ievēlēts 9. Saeimā no "Saskaņās Centra" saraksta un kopš tā laika ir parlamenta deputāts. 2007. gadā pēc Induļa Emša demisijas nesekmīgi pretendēja uz Saeimas priekšsēdētāja amatu (to ieņēma Gundars Daudze). Kandidēja 2009. gada Eiropas Parlamenta vēlēšanās, taču neguva vēlētāju atbalstu. 2010. gada rudenī tika ievēlēts 10. Saeimā un 2011. gada Saeimas ārkārtas vēlēšanās arī 11. Saeimā. Kandidēja 2014. gada Eiropas Parlamenta vēlēšanās no "Saskaņas Centra" saraksta, bet netika ievēlēts. Toties tika ievēlēts 12. Saeimā tajā pašā gadā notikušajās 12. Saeimas vēlēšanās, tāpat arī ievēlēts 13. Saeimā no partijas "Saskaņa" saraksta 13. Saeimas vēlēšanās, kas notika 2018. gada rudenī. Kandidēja arī 14. Saeimas vēlēšanās 2022. gadā, taču "Saskaņas" saraksts nepārvarēja 5% barjeru. «Arhivēta kopija». Arhivēts no oriģināla, laiks: 2019. gada 20. jūlijā. Skatīts: 2019. gada 20. jūlijā. Jānis Tutins Biogrāfija "Saskaņas Centra" mājaslapā