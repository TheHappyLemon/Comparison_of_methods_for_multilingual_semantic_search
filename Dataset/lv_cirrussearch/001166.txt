Andruss Vērpalu (igauņu: Andrus Veerpalu; dzimis 1971. gada 8. februārī Pērnavā) ir bijušais igauņu distanču slēpotājs, kas specializējās klasiskā stila slēpošanā, trīs Olimpisko spēļu medaļu īpašnieks. 2011. gadā beidza profesionāla slēpotāja karjeru, drīz pēc tam tika izplatīta informācija, ka sportistam konstatētas pozitīvas dopinga analīzes. Olimpiskajās spēlēs piedalījies kopš 1992. gada Albērvilas Olimpiādes. Kopā startējis sešās Olimpiskajās spēlēs, izcīnījis divas zelta medaļas 15 km klasiskā stila distancē (2002. gadā Soltleiksitijā un 2006. gadā Turīnā). Līdz ar to A. Vērpalu kļuva par ceturto igauni, kas spējis Olimpiskajās spēlēs izcīnīt 2 zelta medaļas, tāpat ar trim medaļām viņš ir medaļām bagātākais igaunis. A. Vērpalu ir izcīnījis arī 2 zelta medaļas Pasaules čempionātos un 6 uzvaras Pasaules kausa posmos (visas uzvaras izcīnītas klasiskā stila slēpojumos). 2011. gada februārī paziņoja par karjeras beigšanu. Drīz parādījās informācija, ka šī paša gada janvārī viņam ir bijušas pozitīvas dopinga analīzes (lietoti augšanas hormonu preparāti). Neraugoties uz speciālas igauņu zinātnieku komisijas centieniem sportistu attaisnot, augustā FIS viņu atzina par vainīgu dopinga lietošanā. 2013. gadā viņš tika attaisnots dopinga lietošanā, pamatojoties uz neprecizitātēm procedūrā, tomēr tiesa atzina, ka saglabājas aizdomas, ka sportists ir lietojis augšanas hormonu preparātus. Divkārtējais olimpiskais čempions Vērpalu beidz karjeru Igauņu slēpotājs Vērpalu tomēr atzīts par vainīgu dopinga lietošanā «Divkārtējais olimpiskais čempions Vērpalu attaisnots dopinga lietošanā». Sportacentrs.com. Skatīts: 2013. gada 28. martā. Olympedia profils (angliski) FIS profils (distanču slēpošana) (angliski)