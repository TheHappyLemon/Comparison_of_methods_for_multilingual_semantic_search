Bengts Oke Gustafsons (zviedru: Bengt-Åke Gustafsson; dzimis 1958. gada 23. martā Karlskūgā, Zviedrijā) ir bijušais zviedru hokejists, pēc hokejista karjeras beigām sācis strādāt par hokeja treneri. No 2005. gada bebruāra līdz 2010. gada maijam bija Zviedrijas hokeja izlases galvenais treneris. Savas profesionāļa karjeras laikā spēlējis NHL klubā Vašingtonas "Capitals", Zviedrijas Elitsērijā, Zviedrijas trešajā līgā, Austrijas nacionālajā līgā. 1978. gada NHL draftā viņu izraudzījās "Capitals" ar kopējo 55. kārtas numuru. 2008. gada NHL draftā "Capitals" izraudzījās arī Gustafsona dēlu Antonu. Bez Zviedrijas galvenā trenera pienākumu pildīšanas vēl ir bijis Šveices hokeja izlases galvenā trenera palīgs (1997—2001). Kopā ar Zviedrijas izlasi kā spēlētājs ir spēlējis piecos Pasaules čempionātos (1979, 1981, 1983, 1987, 1991) un 1992. gada ziemas olimpiskajās spēlēs. 1987. un 1991. gada Pasaules čempionātos ieguva zelta medaļas. Kopā ar Zviedrijas izlasi kā treneris ir ieguvis zelta medaļu 2006. gada Pasaules čempionātā un 2006. gada Turīnas Olimpiskajās spēlēs. Gustafsons kļuva par pirmo treneri pasaulē, kas ir spējis iegūt čempionu kausu gan Olimpiādē, gan Pasaules čempionātā vienā gadā. Vikikrātuvē par šo tēmu ir pieejami multivides faili. Skatīt: Bengts Oke Gustafsons. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)