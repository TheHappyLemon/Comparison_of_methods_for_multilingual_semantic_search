Vladimirs Tarasenko (krievu: Влади́мир Андре́евич Тарасе́нко; dzimis 1991. gada 13. decembrī Jaroslavļā) ir krievu hokejists, centra uzbrucējs. Pašlaik (2024) spēlē Nacionālās hokeja līgas kluba Floridas "Panthers" sastāvā. Viņa tēvs Andrejs Tarasenko arī bija hokejists, pēc tam treneris. Tarasenko savu karjeru uzsāka 2007. gadā, spēlējot Novosibirskas "Sibirj" otrajā komandā, kas tobrīd bija Krievijas Pirmās līgas dalībniece. Jau nākamajā sezonā Tarasenko nostiprinājās "Sibirj" pirmajā komandā, aizvadot 38 KHL spēles. 2010. gada NHL draftā Tarasenko ar augsto 16. numuru izvēlējās Sentluisas "Blues" vienība, taču 2010.—11. sezonā Vladimirs palika Novosibirskā. 2012. gada 13. janvārī Tarasenko tika aizmainīts uz Sanktpēterburgas SKA, tās rindās spēlējot līdz pat 2012.—13. gada NHL sezonas lokauta beigām, kad uzbrucējs pievienojās Sentluisas "Blues" rindām. Savā debijas spēlē NHL Tarasenko guva uzreiz divus vārtus. 2014.—15. un 2015.—16. gada sezonas Tarasenko noslēdza kā "Blues" rezultatīvākais spēlētājs, abas sezonas tiekot iekļauts arī NHL otrajā simboliskajā izlasē. 2019. gadā kopā ar Sentluisas "Blues" izcīnīja Stenlija kausu. Tarasenko kopā ar aizsargu Niko Mikolu 2023. gada 9. februārī tika aizmainīts uz Ņujorkas Rangers. Atstājot "Rangers" kā brīvais aģents pēc sezonas beigām, Tarasenko 2023. gada 27. jūlijā parakstīja līgumu uz vienu gadu par 5 miljoniem ASV dolāru ar Otavas Senators. 2024. gada 6. martā "Senators" komanda aizmainīja Tarasenko uz Floridas "Panthers" apmaiņā pret nosacītu 2024. gada NHL drafta ceturtās kārtas un 2025. gada drafta trešās kārtas izvēli. Krievijas hokeja izlases rindās spēlējis 2010. un 2011. gada Pasaules čempionātos junioriem, 2011. gadā turnīru noslēdzot kā viens no rezultatīvākajiem spēlētājiem un izcīnot zelta medaļas. Vladimirs spēlējis arī 2009. gada Pasaules U18 čempionātā, tajā izcīnot bronzas medaļas. https://sportacentrs.com/hokejs/nhl/09022023-sentluisa_aizmaina_tarasenko_uz_nujorkas_ https://www.nhl.com/senators/news/ottawa-senators-sign-forward-vladimir-tarasenko-to-a-one-year-contract/c-345453898 https://www.nhl.com/panthers/news/florida-panthers-acquire-forward-vladimir-tarasenko Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)