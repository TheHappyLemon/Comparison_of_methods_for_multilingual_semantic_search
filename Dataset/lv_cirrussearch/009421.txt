Ēriks Spūlstra (angļu: Erik Spoelstra; dzimis 1970. gada 1. novembrī Evanstonā, Ilinoisas štatā, ASV) ir ASV basketbola treneris. Pašlaik (2013) ir NBA kluba Maiami "Heat" galvenais treneris. Ē. Spūlstra pārstāvēja Portlendas universitātes basketbola komandu NCAA turnīrā; debijas sezonā viņš tika atzīts par konferences labāko debitantu. Pēc universitātes absolvēšanas Ē. Spūlstra bija spēlētājs/treneris Vācijas basketbola klubā TuS Herten. Laika posmā no 2001. līdz 2008. gadam Ē. Spūlstra bija trenera palīgs un skautinga direktors Maiami "Heat" klubā. 2006. gadā viņš izcīnīja uzvaru NBA kā Peta Railija palīgs. 2008. gadā viņš kļuva par vienības galveno treneri. Pirmajās divās sezonās Ē. Spūlstras vadītā vienība izcīnīja 90 uzvaru, kā arī abās sezonās kvalificējās izslēgšanas spēlēm (abas divas reizes tika zaudēts pirmajā kārtā). 2010.—2011. gada sezonā viņš ir sasniedzis NBA finālsēriju, Ē. Spūlstras vadītajā komandā šajā sezonā spēlē tādas līgas zvaigznes kā Dveins Veids, Lebrons Džeimss un Kriss Bošs. 2011. gadā kvalificējies finālsērijai, tomēr jau nākamajā sezonā izcīnīja NBA čempiontitulu. Arī 2013. gadā tika izcīnīts NBA čempiontituls, šoreiz finālā tika uzvarēta Sanantonio "Spurs" vienība. Ē. Spūlstra ir pirmais filipīniešu/amerikāņu treneris NBA līgas vēsturē, tāpat viņš ir pirmais filipīniešu/amerikāņu treneris visā Ziemeļamerikas profesionālā sporta vēsturē. Mājaslapa (angliski)