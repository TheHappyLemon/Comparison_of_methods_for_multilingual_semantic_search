Mīka Sakari Kiprusofs (somu: Miikka Sakari Kiprusoff, izrunā: [ˈmiːkːɑ ˈsɑkɑri ˈkiprusofː]; dzimis 1976. gada 26. oktobrī Turku, Somijā) ir bijušais somu hokejists, vārtsargs, Somijas hokeja izlases dalībnieks. Savas karjeras laikā aizvadījis 12 sezonas NHL, 2006. gadā ieguvis Vezinas balvu, izcīnījis bronzas medaļu 2010. gada Olimpisko spēļu turnīrā. 1995. gada NHL draftā viņu Sanhosē "Sharks" izraudzījās 5. kārtā ar kopējo 116. kārtas numuru. Profesionāļa karjeru uzsāka 1994. gadā Somijas SM-liiga klubā TSP Turku, ar ko 1999. gadā ieguva Somijas čempiona titulu. Vēl Eiropā spēlēja Zviedrijas Elitsērijas klubos AIK un Timrå IK. 1999. gadā viņš sāka spēlēt Ziemeļamerikas līgu klubu sastāvā. Divas sezonas aizvadīja AHL līgas kluba Kentuki "Thoroughblades" sastāvā, tad spēlēja NHL kluba Sanhosē "Sharks" sastāvā. "Sharks" sastāvā aizvadīja 3 sezonas, 2003.—2004. gada sezonā pārejot uz Kalgari "Flames". 2004.—2005. gada NHL lokauta laikā viņš spēlēja Zviedrijas Elitsērijas klubā Timrå IK. "Flames" rindās spēlēja līdz pat 2012.—13. gada sezonas izskaņai. 2013. gada septembrī Kiprusofs paziņoja par spēlētāja karjeras beigšanu. Somijas izlases sastāvā spēlējis divos Pasaules čempionātos (1999, 2001), 2010. gada ziemas olimpiskajās spēlēs, kā arī divos Pasaules čempionātos junioriem (1995, 1996). 2010. gada Olimpiskajās spēlēs Vankūverā izcīnīja bronzas medaļu, 1999. un 2001. gada Pasaules čempionātos izcīnīja sudraba medaļu. «Miika Kiprusoff player profile». Hockey Hall of Fame. Skatīts: 2009-12-07. Eliteprospects profils (angliski) NHL.com profils (angliski) Legends of Hockey profils (angliski) The Internet Hockey Database profils (angliski) Hockey Goalies profils (angliski) NHL Finns profils (angliski)