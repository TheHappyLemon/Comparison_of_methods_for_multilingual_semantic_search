Juris Sokolovskis (krievu: Юрий Николаевич Соколовский; dzimis 1976. gada 13. jūnijā Rīgā) ir Latvijas politiķis, 7., 8. un 9. Saeimas deputāts, partijas PCTVL valdes līdzpriekšsēdētājs (2007—2011), jurists, augstskolas pasniedzējs. Beidzis Baltijas Krievu institūta juridisko fakultāti, 2001. gadā ieguvis maģistra grādu. 2004. gadā kļuva par šīs augstskolas docētāju. 1996. gadā, būdams tikai 20 gadu vecs students, J. Sokolovskis bija viens no partijas "Līdztiesība" dibinātājiem, kā arī iestājās Latvijas Cilvēktiesību komitejā. 1998. gadā 22 gadu vecumā tika ievēlēts 7. Saeimā no Tautas Saskaņas partijas saraksta, kļūstot par tobrīd jaunāko deputātu Saeimas vēsturē. Turpināja darboties arī nākamajos parlamentos: 2002. gadā ievēlēts 8. Saeimā un 2006. gadā 9. Saeimā no "Par cilvēka tiesībām vienotā Latvijā" (PCTVL) saraksta. 2003. gada martā-jūnijā bija PCTVL frakcijas priekšsēdētājs, kopš augusta — frakcijas priekšsēdētāja biedrs. Regulāri rakstījis reportāžas no Saeimas laikrakstā "Rakurss". 2004. gadā kandidēja Eiropas Parlamenta vēlēšanās Eiropas Parlamentā, bet netika tajā ievēlēts, tomēr pēc balsu skaita PCTVL sarakstā atpalika tikai no tā līderes Tatjanas Ždanokas. 2005. gadā ievēlēts par jaundibinātās PCTVL jaunatnes organizācijas līdzpriekšsēdētāju, bet 2007. gadā — PCTVL 4. kongresā ievēlēts par partijas valdes līdzpriekšsēdētāju (PCTVL tika pārveidota no apvienības par politisku partiju), šo amatu saglabājis līdz 2011. gadam. 2010. gada 10. Saeimas vēlēšanas PCTVL bija ļoti neveiksmīgas, saraksts neguva vēlētāju atbalstu un J. Sokolovskis zaudēja Saeimas deputāta mandātu. Pēc šīs neveiksmes pārtrauca aktīvo politisko darbību un nākamajā gadā ārkārtas Saeimas vēlēšanās nepiedalījās. Piedalījies komandā «Пчелы» "Kas? Kur? Kad?" spēlēs Rīgas lietpratēju klubā. Aizraušanās — psihoanalīze, ūdenstūrisms, šahs. J. Sokolovska biogrāfija PCTVL mājaslapā Arhivēts 29.09.2007, Wayback Machine vietnē. 7., 8., 9. Saeimas deputāta dati