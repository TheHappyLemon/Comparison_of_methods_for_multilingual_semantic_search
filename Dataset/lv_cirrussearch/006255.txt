COROT-7b ir relatīvi neliela citplanēta, kas riņķo ap zvaigzni COROT-7 Vienradža zvaigznājā, aptuveni 489 gaismas gadu attālumā. COROT-7b gravitācija 1,7 reizes pārsniedz Zemes gravitāciju un temperatūra ir ap 1650 °C t.i., uz planētas ir apmēram tāda pati temperatūra, kāda ir martenkrāsnī. Planētas masa ir apmēram 5 reizes lielāka par Zemi. COROT-7b rādiuss ir aptuveni par 80% lielāks nekā Zemes rādiuss. Zvaigzne COROT-7 ir nedaudz mazāka un vēsāka nekā Saule. Tās vecums ir tikai 1,5 miljardi gadu. Zvaigznes COROT-7 sistēmā zinātnieki ir atklājuši vēl vienu planētu, kura nosaukta par COROT-7c. Vēl vienas citplanētas eksistencei šajā sistēmā tiek gaidīts apstiprinājums. Reizi 20,4 stundās zvaigznes gaisma nedaudz pavājinās. Šis "aptumsums" ilgst aptuveni stundu. Tas izskaidrojams ar nelielas planētas klātbūtni, kas riņķo ap zvaigzni 2,5 miljona kilometru attālumā. Mūsu Saules sistēmas Saulei vistuvākā planēta Merkurs atrodas aptuveni 23 reizes tālāk no Saules. Planētu atklāja 2009. gada 3. februārī, analizējot orbitālā teleskopa CoRoT datus. Tā bija pirmā cietas virsmas planēta, kas atklāta ārpus Saules sistēmas. Lai noskaidrotu šīs citplanētas masu, zinātniekiem nācās iedarbināt visprecīzāko planētu medību ieroci — HARPS spektrogrāfu, kas uzmontēts uz ESO 3,6 metru teleskopa Čīlē.