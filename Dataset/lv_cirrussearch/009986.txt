Hermods (senskandināvu: Hermóðr - 'drosmīgais') skandināvu mitoloģijā ir dieva Baldra brālis. Saskaņā ar Snorres Sturlusona Baldra mīta izklāstu Hermods Sleipnira mugurā devās uz Hēlu, lai pārliecinātu dievieti Hēlu Baldru atbrīvot. Par dievu Hermods tiek uzskatīts tikai Sturlusona versijā. Vecākajā Edā pieminēts varonis Hermods. Vēl citur gan Hermods, gan Brāgi sveic kritušos varoņus, kas ierodas Valhallā (arī šeit abi vēl netiek uzskatīti par dieviem). Pēc Baldra nāves Hermods pēc Frigas lūguma dodas uz pazemes valstību Hēlu, lai piedāvātu Hēlai izpirkuma maksu par Baldru. Viņš Speipnira mugurā jāj deviņas naktis, līdz ierodas pie upes Gjellas un šķērso tās tiltu, kuru sargā milze Modgūda. Modgūda pavēsta, ka tilts zem Hermoda soļiem skanējis skaļāk nekā dienu iepriekš, kad to šķēršojuši pieci pulki mirušo, tātad Hermods nevar būt miris. Viņa tam jautā, ko viņš vēlas,un Hermods pastāsta, ka meklē Baldru. Modgūda apstiprina, ka Baldrs ir Hēlā, un Hermods dodas tālāk. Viņš piejāj pie Hēlas vārtiem un Sleipnira mugurā pārlec tiem pāri. Hēlā viņš redz Baldru sēžam goda vietā. Hēla piekrīt Baldru atbrīvot, ja visi dzīvie un mirušie apraudās viņa nāvi. Baldrs ar Hermoda palīdzību Odinam sūta savu gredzenu Draupniru piemiņai. Pēc Hermoda atgriešanās āsi sūta ziņnešus pa visu pasauli, lai visi apraudātu Baldra nāvi. To apraud visi, izņemot milzi Toku, kas patiesībā ir pārvērties Loki, tāpēc Baldrs netiek atbrīvots.