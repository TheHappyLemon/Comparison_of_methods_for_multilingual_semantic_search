Gordejevkas rajons (krievu: Гордеевский район) ir administratīvā iedalījuma vienība Krievijā, Brjanskas apgabala rietumos. Tas robežojas ar Krasnaja Goras rajonu rietumos, Novozibkovas un Kļincu rajoniem dienvidos, Suražas rajonu austrumos un ar Baltkrievijas Mogiļevas apgabalu ziemeļos. Rajona administratīvais centrs ir Gordejevka. Galvenā upe ir Ipute. Rajons tika izveidots 1929. gadā. Līdz 1937. gadam Gordejevkas rajons bija Rietumu apgabalā, 1937.—1944. gados — Orlas apgabalā, kopš 1944. — Brjanskas apgabalā. 1963.—1985. gados Gordejevkas rajons bija pagaidām likvidēts (sadalīts starp Kļincu un Krasnaja Goras rajoniem). Kopš Čornobiļas AES katastrofas (1986) radiācijas fons rajonā ir ievērojami palielināts. Pēc mūsdienu teritoriālā iedalījuma, Gordejevkas rajonā ir 7 lauku pašvaldības: Gļinovskas lauku pašvaldība; Gordejevskas lauku pašvaldība; Mirninskas lauku pašvaldība; Petrovobudskas lauku pašvaldība; Rudņevorobjovskas lauku pašvaldība; Tvorišinskas lauku pašvaldība; Unošejevskas lauku pašvaldība. Rajona 66 apdzīvotajās vietās dzīvo 11 750 cilvēki, no tiem aptuveni 56% ir darbspējas vecumā. Gorodejevka atrodas 35 kilometru attālumā no tuvākās dzelzceļa stacijas Kļincu pilsētā.