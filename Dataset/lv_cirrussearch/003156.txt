Mihails Botviņņiks (krievu: Михаил Ботвинник; dzimis 1911. gada 17. augustā [v.s. 4. augustā] Viborgas guberņā, miris 1995. gada 5. maijā Maskavā) bija PSRS šahists - sestais pasaules čempions šahā (1948 - 1957; 1958 - 1960; 1961 - 1963). Bijis seškārtējs PSRS čempions. Dzimis Kokalas vasarnīcu ciematā Viborgas guberņā, autonomajā Somijas lielhercogistē zobu tehniķa Moiseja Botviņņika (1878-1931) un viņa sievas zobārstes Šifras, dzimušas Rabinovičas (1879-1952), ģimenē. Viņa mātes tēvs - Samuils Rabinovičs (1845-1916) bija Krāslavas rabīns un Krievu apdrošināšanas biedrības pārstāvis Krāslavā. Šahu iemācījies spēlēt tikai divpadsmit gadu vecumā, bet meistara normu izpildīja 1927. gadā. 1931. gadā Botviņņiks pirmo reizi uzvarēja PSRS čempionātā. Trīsdesmito gadu beigās kļuva par vienu no spēcīgākajiem pasaules šahistiem un Aleksandrs Aļehins pieņēma Botviņņika izaicinājumu uz maču par pasaules čempiona titulu, tomēr 2. Pasaules kara sākums izjauca mača organizēšanu. Pēc Aļehina nāves 1946. gadā čempiona titulu izcīnīja piecu spēcīgāko pasaules šahistu mačturnīrā, kas notika Hāgā un Maskavā 1948. gadā. Botviņņiks tajā uzvarēja, apsteidzot tuvāko sekotāju Vasiliju Smislovu par trīs punktiem. 1951. un 1954. gadā Botviņņiks divos mačos (abi beidzās neizšķirti, kas deva uzvaru čempionam) aizstāvēja savu titulu, līdz 1957. gadā zaudēja Smislovam. Pasaules čempiona titulu atgrieza revanša mačā pēc gada. Pēc līdzīga scenārija norisinās cīņas ar Mihailu Tālu - 1960. gadā Tāls uzvarēja Botviņņiku, izcīnot pasaules čempiona nosaukumu, bet pēc gada revanša maču uzvarēja Botviņņiks. 1963. gadā Botviņņiks zaudēja mačā Tigranam Petrosjanam un vairāk cīņā par augstāko šaha titulu neiesaistījās (revanša mači tad vairs netika rīkoti). Pēdējās sacensībās piedalījās 1970. gadā. Mihaila Botviņņika vadītajā "Botviņņika skolā" (vēlākajā "Botviņņika-Kasparova skolā") mācījās pasaules čempioni Anatolijs Karpovs, Garijs Kasparovs, Vladimirs Kramņiks, Nana Joseliani un citi izcili lielmeistari. Botviņņiks piedalījās programmas "Kaissa" (krievu: Каисса) izstrādē, kas 1974. gadā Stokholmā kļuva par pirmo datoršaha čempionu. Miris no aizkuņģa dziedzera vēža 1995. gada 5. maijā Maskavā. Apbedīts Novodevičjes kapsētā. Muzejā jauna ekspozīcija[novecojusi saite] Vikikrātuvē par šo tēmu ir pieejami multivides faili. Skatīt: Mihails Botviņņiks. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Ebreju enciklopēdijas Austrumeiropā raksts (angliski) Enciklopēdijas Krugosvet raksts (krieviski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)