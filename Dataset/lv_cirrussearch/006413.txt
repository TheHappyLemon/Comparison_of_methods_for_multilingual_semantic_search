Nostādināšana ir cietvielu daļiņu atdalīšana no šķidruma, ļaujot tām nogulsnēties gravitācijas iedarbībā. Cietu daļiņu nogulsnēšanos no suspensijām sauc arī par sedimentāciju. Šķidruma mehānisku noliešanu no nogulsnēm sauc par dekantēšanu. Nostādināšanu var paātrināt centrbēdzes spēka iedarbībā - tam paredzētas iekārtas sauc par centrifūgām, bet nostādināšanas procesu - par centrifugēšanu. Nostādinot var atdalīt arī divus šķidrumus, kuri nešķīst viens otrā (emulsijas). Šķidrums ar mazāku blīvumu nostājas virs šķidruma, kuram ir lielāks blīvums un tos var atdalīt ar dalāmās piltuves palīdzību. Šo parādību lieto vielu atdalīšanai un attīrīšanai ar ekstrahēšanas metodi, pamatojoties uz vielu dažādu šķīdību dažādos šķīdinātājos.