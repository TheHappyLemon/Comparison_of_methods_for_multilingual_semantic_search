Zvaigžņu Vārti SG-1 (bieži saīsināts kā SG-1) ir Kanādas un ASV militārās zinātniskās fantastikas televīzijas seriāls un daļa no Metro-Goldwyn-Mayer Zvaigžņu Vārtu franšīzes. Seriālu veidoja Breds Vraits (Brad Wright) un Džonatans Glāsners (Jonathan Glassner) pēc Dīna Devlina (Dean Devlin) un Rolanda Emeriha (Roland Emmerich) 1994. gada mākslas filmas Zvaigžņu vārti motīviem. Televīzijas seriāls tika filmēts Vankūveras pilsētas apkaimē, Kanādā. Pirmās piecas seriāla sezonas tika translētas telekanālā Showtime, bet sākot ar 1997. gadu pārcēlās uz kanālu Sci Fi Channel. Pēdējās epizodes pirmizrāde notika telekanālā Sky1 Apvienotajā Karalistē 2007. gada 13. martā, trīs mēnešus pirms ASV pirmizrādes. Ar 10 sezonām un 214 epizodēm Zvaigžņu Vārti SG-1 2007 gadā pārspēja seriālu X-Faili (X-Files) kā visilgākais Ziemeļamerikas zinātniskās fantastikas seriāls televīzijā. Darbība seriālā Zvaigžņu Vārti SG-1 sākas divus gadus pēc filmas notikumiem. Citplanētiešu, tāpat zināmu kā Senie, ierīču- Zvaigžņu Vārtu tīkls aptver Piena Ceļa galaktiku, nodrošinot tūlītēju ceļošanu starp attālām planētām. Tomēr, kā atklājas vēlāk, šis tīkls spēj aptvert ne vien Piena Ceļa galaktiku, bet, ar pietiekamu jaudu, spēj sasniegt arī citas galaktikas. Zvaigžņu Vārti SG-1 atspoguļo militārās vienības SG-1, galvenās vairāk nekā diviem desmitiem komandu no Zemes Zvaigžņu Vārtu programmas, piedzīvojums, kas dodas izpētīt galaktikas un aizstāvēt Zemi pret citplanētu draudiem tādiem kā goauldi (Goa'uld), replikatori un vēlāk orai (Ori). Pirmās piecās sezonās SG-1 komandas sastāvs ir stabils, tomēr tiek vairākas reizes mainīts vēlākajās sezonās. Seriāls ir saistīts ar daudziem senajiem Zemes mītiem, piemēram, ēģiptiešu, skandināvu, kā arī Karaļa Artura leģendu. 2008. gadā DVD formātā kā turpinājums seriālam iznāca filmas Zvaigžņu Vārti: Patiesības Šķirsts (Stargate: The Ark of Truth) un Zvaigžņu Vārti: Kontinuums (Stargate: Continuum), 2009. gada aprīlī tika paziņots par trešās DVD filmas iznākšanu ar nosaukumu Zvaigžņu Vārti: Revolūcija (Stargate: Revolution), tomēr filmas uzņemšana tika apturēta. Seriālam bija ievērojami panākumi gan telekanālā Showtime, gan Sci Fi Channel, turklāt tas bija īpaši populārs Eiropā un Austrālijā. Lai gan tas saņēma maz kritikas, Zvaigžņu vārti SG-1 ieguva daudzas balvas un nominācijas tā desmit sezonu laikā. Tā uzņemšanas laikā, 2002. gadā tika uzņemts animācijas seriāls Zvaigžņu Vārti: Bezgalība (Stargate Infinity), 2004. gadā, kā atsevišķis atzars, tika uzņemts seriāls Zvaigžņu Vārti: Atlantīda (Stargate Atlantis), bet 2009. gadā kā vēl viens atzars iznāca seriāls Zvaigžņu Vārti: Visums (Stargate Universe), kļūstot par trešo seriālu franšīzē. Starp Zvaigžņu Vārti SG-1 izstrādājumiem atrodamas arī spēles un rotaļlietas, drukātie izdevumi un audio seriāls. Zvaigžņu Vārti SG-1 turpina stāstu, kas aizsākās filmā Zvaigžņu Vārti un seko SG-1 militārās komandas piedzīvojumiem. SG-1 un divi desmiti citu SG komandu dodas uz citām planētām, izmantojot izdomātu citplanētiešu ierīci, sauktu par Zvaigžņu Vārtiem, kas seriālā ir izvietota slepenā ASV Gaisa spēku militārā bāzē, zināmā kā Zvaigžņu Vārtu Komandcentrs, Cheyenne Mountain kompleksā, Kolorādo. Pirmajās astoņās sezonās SG komandu mērķis ir izpētīt attālas planētas un meklēt jaunas tehnoloģijas un sabiedrotos cīņā pret goauldiem, čūskveidīgu parazītu rasi, kas iemitinās cilvēka organismā, pārņemot tos savā varā. Kā skaidrots seriālā, pirms tūkstošiem gadu goauldi pārvietoja vergus no Zemes uz attālām apdzīvojamām planētām visā Piena Ceļa galaktikā un tagad izliekas par dieviem no dažādiem seniem Zemes mītiem, it īpaši no Ēģiptes mitoloģijas. Laika gaitā SG-1 uzzina, ka Zvaigžņu Vārtu tīklu miljoniem gadu atpakaļ uzbūvējusi augsti attīstīta citplanētiešu rase, pazīstama kā Senie, pirms tie, izmantojot savas spējas, pacēlās augstākā eksistences līmenī. 9 un 10 sezonās galveno pretinieka lomu seriālā ieņem izdomātas būtnes - orai, kas pieder pie Seno rases, bet izmanto savas pārdabiskās spējas sevis iecelšanai dievu lomā. Apofiss ir goaulds, otrs galvenais Zemes ienaidnieks un otrais spēcīgākais goaulds pēc Ra. Nosaukts pēc seno ēģiptiešu mitoloģijas tēla Apopa, kas ēģiptiešu mitoloģijā ir pazemes būtne, milzīga čūska, tumsas un haosa iemiesojums, kas vakaros sagaida Sauli - Ra un cenšas to aprīt.