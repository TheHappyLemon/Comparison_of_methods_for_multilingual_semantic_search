Flāvijs Teodosijs (latīņu: Theodosius, dzimis 347. gada 11. janvārī, miris 395. gada 17. janvārī) bija Romas imperators. Pēdējais imperators, kurš valdīja pār visu impēriju. Pēc viņa nāves impērija tika sadalīta starp viņa dēliem, rietumu un austrumu daļā. Teodosijs dzimis Spānijā, augsta armijas virsnieka ģimenē. Kopā ar tēvu piedalījies cīņās ar dumpiniekiem Britānijā. 374. gadā kļuvis par Romas provinces Mēzijas pārvaldnieku. Tomēr drīz vien sakarā ar tēva sodīšanu ar nāvi atgriezās Spānijā. 378. gadā, pēc romiešu sakāves Adrianapoles kaujā un imperatora Valensa nāves, Teodosijs kļuva par Romas karaspēka virspavēlnieku Balkānos. Šis solis padarīja viņu par faktisku impērijas austrumu daļas līdzvaldnieku (kopā ar Graciānu). 383. gadā, pēc Graciāna nāves, Teodosijs kļuva par pilntiesīgu impērijas austrumu daļas imperatoru un iecēla savu vecāko dēlu Arkādiju par līdzvaldnieku. Pēc imperatora Valentiniāna II nāves 392. gadā Teodosijs kļuva par pilntiesīgu visas impērijas valdnieku. Viņa valdīšanas laikā ar vairāku likumu palīdzību kristietība tika padarīta par oficiālo valsts reliģiju. Tāpat tika zaudēta Illīrijas province un tās teritorijā tika izmitināti goti, kas turpmāk kalpoja kā impērijas sabiedrotie (federāti). Visu savu valdīšanas laiku Teodosijam arī nācās piedalīties vairākos pilsoņu karos un cīnīties ar vairākiem troņa pretendentiem. Teodosija valdīšana iezīmē pēdējo Romas impērijas vienotības un salīdzinošas iekšējas stabilitātes periodu, tāpēc Teodosijs reizēm ir izpelnījies pavārdu Lielais. Teodosijs mira 395.gada 17. janvārī Milānā. Apbedīts tā paša gada novembrī Konstantinopolē. Pēc viņa nāves impērija tika sadalīta viņa dēliem: Arkādijam un Honorijam, kuri kļuva attiecīgi par Austrumromas un Rietumromas imperatoriem. Vikikrātuvē par šo tēmu ir pieejami multivides faili. Skatīt: Teodosijs I. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski)