Transparency International (saīsināti TI) ir 1993. gadā dibināta starptautiska nevalstiska organizācija, kura cīnās pret korupciju un cenšas pievērst sabiedrības uzmanību korupcijas problēmām. Šīs organizācijas interešu lokā ietilpst arī politiskā korupcija, kas gan nav vienīgais virziens, kurā organizācija strādā. Katru gadu šī organizācijas publicē Korupcijas uztveres indeksu, kurā sarindo pasaules valstis pēc korupcijas līmeņa tajās. Organizācijas galvenā mītne atrodas Vācijā, Berlīnē. Transparency International dibinātājs ir Peters Eigens. Latvijā šo organizāciju pārstāv 1998. gada 27. augustā izveidotā Latvijas nodaļa Sabiedrība par atklātību — Delna. TI ir organizācija ar 100 nacionālajām nodaļām pasaulē. Iesākumā tā dibināta kā bezpeļņas organizācija, kas kļuvusi par starptautisku nevalstisku organizāciju. Kopš 1995. gada TI izdod gadskārtēju Korupcijas uztveres indeksu. Bez šī indeksa tiek publicēti arī citi gadskārtēji pētījumi, piemēram, Globālais korupcijas barometrs, Kukuļdošanas indekss un citi. TI nenodarbojas ar atsevišķu korupcijas lietu izpēti. Tā sadarbojas ar citām pilsoniskajām organizācijām, uzņēmumiem un valsts iestādēm, lai varētu norādīt uz riskiem un atsevišķiem korupcijas gadījumiem. TI mērķis ir cīnīties pret korupciju caur sadarbību nevis būt partizāniem. Kā lielāko organizācijas sasniegumu var nosaukt to, ka korupcijas problēmām ir pievērsta daudz lielāka uzmanība. Starptautiskās institūcijas, piemēram, Pasaules banka un Starptautiskais Valūtas fonds tagad korupciju uzskata par šķērsli projektu finansējuma saņemšanai, kas līdz deviņdesmitajiem gadiem nebija būtiski šķērslis. TI bija nozīmīga loma Apvienoto Nāciju Organizācijas konvencijas Pret korupciju pieņemšanā un arī Ekonomiskās sadarbības un attīstības organizācijas Pretkukuļošanas konvencijas pieņemšanā. Ikgadējais Korupcijas uztveres indekss, kuru publicē TI, ir viens no plašāk izmantotajiem rādītājiem, lai noskaidrotu valstī pastāvošas korupcijas līmeni. Indekss tiek veidots ar analītiķu un pētnieku līdzdalību visā pasaulē. About us Arhivēts 2010. gada 29. oktobrī, Wayback Machine vietnē. (angliski) «Delna:Kas ir Delna?». Arhivēts no oriģināla, laiks: 2010. gada 11. februārī. Skatīts: 2010. gada 16. janvārī. Transparency International mājaslapa (angliski)