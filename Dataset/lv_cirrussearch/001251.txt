Justina Marija Kovalčika-Tekeli (poļu: Justyna Maria Kowalczyk-Tekieli; dzimusi 1983. gada 19. janvārī Limanovā, Polijā) ir bijusī poļu distanču slēpotāja. Sacensībās startē kopš 2000. gada, Pasaules kausa posmos — kopš 2001. gada. 2006. gada ziemas olimpiskajās spēlēs Turīnā viņa ieguva bronzas medaļu 30 km brīvā stila slēpojumā, kļūstot par pirmo poļu slēpotāju, kas izcīna medaļu distanču slēpošanā. J. Kovalčika uzvarēja 2008.—2009. gada Pasaules kausa kopvērtējumā, kopvērtējumā triumfējusi vēl trīs reizes. Pasaules kausa posmos guvusi vairāk nekā 30 uzvaras. 2010. gada ziemas olimpiskajās spēlēs Vankūverā J. Kovalčika ieguva pilnu medaļu komplektu. Vispirms viņa izcīnīja sudraba medaļu klasiskā stila sprinta sacensībās, bet pēc tam ieguva trešo vietu iedzīšanas sacensībās (abi slēpošanas stili). Pēdējā sacensību veidā — 30 km distancē klasiskajā stilā viņa finišā par 0,3 sekundēm apsteidza Norvēģijas slēpotāju Maritu Bjergenu un izcīnīja savu pirmo olimpisko zelta medaļu. J. Kovalčika ir bijusi pieķerta dopinga lietošanā 2005. gada janvārī Universiādes sacensībās Insbrukā un diskvalificēta uz diviem gadiem, tomēr vēlāk soda termiņš tika samazināts uz gadu, bet tā paša gada beigās Sporta Arbitrāžas tiesa diskvalifikāciju atcēla. 2020. gadā J. Kovalčika apprecējās ar alpīnistu Kacperu Tekeli (Kacper Tekieli), kurš gāja bojā 2023. gada maijā noejā no Jungfrau virsotnes Šveices Alpos. «Nie żyje Kacper Tekieli. Mąż Justyny Kowalczyk miał 38 lat». wydarzenia.interia.pl (poļu). Skatīts: 2023-05-20. Olympedia profils (angliski) Munzüger Sport profils (vāciski) FIS profils (distanču slēpošana) (angliski)