Šis raksts ir par turnīru vīriešiem. Par citām jēdziena Eirolīga nozīmēm skatīt nozīmju atdalīšanas lapu. Eirolīga (angļu: Euroleague) jeb Basketbola Eirolīga (angļu: Euroleague Basketball) ir svarīgākais Eiropas vīriešu basketbola klubu turnīrs, kurā piedalās 30 komandas no 18 dažādām Eiropas valstīm. Turnīru organizē ULEB. Eirolīga tiek uzskatīta par turpinājumu Eiropas čempionvienību kausa izcīņai, kas bija Eiropā svarīgākais klubu basketbola turnīrs no 1957. līdz 2001. gadam. Par pirmajiem kausa ieguvējiem kļuva PSRS klubs no Rīgas ASK. Visvairāk turnīros ir uzvarējis Spānijas klubs Madrides "Real". 2000.-2001. gada sezonā vadošo Eiropas klubu finansiālu pretenziju rezultātā notika divi paralēli klubu basketbola turnīri, kas abi pretendēja uz nozīmīgākā lomu. Praksē tomēr ULEB rīkotā Eirolīga izrādījās spēcīgāka par FIBA rīkoto Suprolīgu. Konflikts turpinājās arī nākamajās sezonās un vairākus gadus Eiropas basketbolā notika paralēli konkurējoši turnīri, tomēr ULEB rīkotā Eirolīga vienmēr bija prestižākā no tiem. Tikai pirms 2008.-2009. gada sezonas konkurējošās organizācijas vienojās un izveidoja savstarpēji saskaņotu klubu basketbola turnīru sistēmu, kurā nozīmīgākās sacensības statusu joprojām saglabāja Eirolīga. Eirolīgas oficiālā mājaslapa (angliski)