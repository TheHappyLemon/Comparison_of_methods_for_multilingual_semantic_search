Butross Butross-Gali (arābu: بطرس بطرس غالي; dzimis 1922. gada 14. novembrī, miris 2016. gada 16. februārī) bija Ēģiptes diplomāts, sestais ANO ģenerālsekretārs. Dzimis Kairā kristiešu koptu ģimenē (Butross arābu valodā nozīmē Pēteris). 1946. gadā beidzis Kairas Universitāti. 1992. gadā ievēlēts par ANO ģenerālsekretāru. Ticis kritizēts par ANO nespēju iejaukties Ruandas genocīdā un Dienvidslāvijas karos. Butross Butross-Gali netika ievēlēts par ANO ģenerālsekretāru uz otro termiņu lielā mērā ASV pretestības dēļ. No 1997. līdz 2002. gadam bija organizācijas "Frankofonija" ģenerālsekretārs.