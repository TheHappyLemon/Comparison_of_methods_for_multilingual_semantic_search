Vladislavs Ardzinba (abhāzu: Владислав Григори-иҧа Арӡынба, gruzīnu: ვლადისლავ არძინბა; dzimis 1945. gada 14. maijā, miris 2010. gada 4. martā) bija Abhāzijas pirmais prezidents, vēsturnieks. No 1960. līdz 1980. gadiem Ardzinba darbojās kā vēsturnieks-orientālists. 1985. gadā ieguva vēstures zinātņu doktora grādu. 1990. gadā Vladislavs Ardzinba ievēlēts par Abhāzijas PSR Augstākās Padomes priekšsēdētāju, kad tika proklamēta Abhāzijas Padomju Sociālistiskā Republika, deklarējot neatkarību no Gruzijas PSR PSRS sastāvā. 1994. gadā ievēlēts par Abhāzijas prezidentu. 1999. gadā ievēlēts par prezidentu atkārtoti. Sakarā ar smagu slimību prezidenta amatu Ardzinba atstāja 2004. gadā. 2010. gada 26. februārī Ardzinbu smagā stāvoklī nogādāja Maskavā ārstēšanai. 4. martā Vladislavs Ardzinba mira Maskavas Centrālajā klīniskajā slimnīcā.