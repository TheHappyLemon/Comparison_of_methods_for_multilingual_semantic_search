Kazimežs Marcinkevičs (poļu: Kazimierz Marcinkiewicz; dzimis 1959. gada 20. decembrī) ir Polijas politiķis. No 2005. gada 31. oktobra līdz 2006. gada 14. jūlijam bija Polijas premjerministrs no partijas "Likums un taisnīgums". Studējis fiziku Vroclavas universitātē. Vēlāk strādāja par skolotāju dzimtajā Gožovā Velkopolskā. XX gadsimta astoņdesmitajos gados iesaistījās arodapvienībā "Solidaritāte". 1992. gadā kļuva par Izglītības ministrijas valsts sekretāru. No 1999. līdz 2000. gadam — Ježijs Buzeka valdības kancelejas vadītājs. Pēc partijas "Likums un taisnīgums" uzvaras 2005. gada septembra vēlēšanās, partijas līderis Jaroslavs Kačiņskis izvēlējās nekandidēt premjerministra amatā, lai palielinātu sava dvīņubrāļa Leha Kačiņska iespējas kļūt par prezidentu. Partija par premjeru izvēlējās relatīvi mazpazīstamo Kazimežu Marcinkeviču. Tomēr īsā laikā Marcinkevičam izdevās iekarot autoritāti, un viņš kļuva par vienu no populārākajiem Polijas politiķiem. 2005. gada 23. decembrī par Polijas prezidentu kļuva Lehs Kačiņskis, bet 2006. gada 7. jūnijā Kazimežs Marcinkevičs demisionēja. 18. jūlijā Kazimežs Marcinkevičs tika iecelts par Varšavas pagaidu mēru, tomēr 2006. gada pašvaldību vēlēšanās Varšavā otrajā kārtā zaudēja Hannai Gronkevičai-Valcai. No 2007. gada marta — viens no ERAB direktoriem. Vikikrātuvē par šo tēmu ir pieejami multivides faili. Skatīt: Kazimežs Marcinkevičs. Brockhaus Enzyklopädie raksts (vāciski)