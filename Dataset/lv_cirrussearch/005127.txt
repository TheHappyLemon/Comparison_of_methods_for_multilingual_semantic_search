Henrijs Voltons "Indiana" Džonss jaunākais (angļu: Henry Walton "Indiana" Jones, Jr.) ir izdomāts tēls, piedzīvojumu filmu sērijas, grāmatu, komiksu un datorspēļu galvenais varonis, kuru radījuši Stīvens Spīlbergs un Džordžs Lūkass. Henrijs Voltons Džonss jaunākais dzimis 1899. gada 1. jūnijā Pristonā, Ņūdžersijā, vēlāk iegūdams iesauku Indiana Džonss. Indiana ir galvenais varonis četrās pilnmetrāžas filmās: "Pazudušā šķirsta meklējumos", šīs filmas prikvelā "Indiana Džonss un likteņa templis" un turpinājumos "Indiana Džonss un pēdējais krustakarš" un "Indiana Džonss un kristāla galvaskausa karaļvalsts". Galvenās Indiana iezīmes ir viņa cepure, pātaga, novalkāta ādas jaka, gāzmaskas soma, revolveris Smith&Wesson 2 un patoloģisks riebums pret čūskām. Bez augstāk minētajām filmām ir arī 22 sēriju seriāls par Indiana bērnības un jaunības dienām — "Jaunā Indiana Džonsa hronikas". Galvenais Indiana Džonsa atveidotājs kinofilmās ir amerikāņu aktieris Harisons Fords, šo tēlu vēl ir atveidojuši arī citi aktieri: Rivers Fīnikss (jaunais Džonss filmā "Indiana Džonss un pēdējais krustakarš"), Korijs Karē, Šons Patriks Flenerijs un Džordžs Hols ("Jaunā Indiana Džonsa hronikas"). Papildus filmām un televīzijas seriālam, Indiana piedzīvojumi tiek aprakstīti grāmatās, komiksos un datorspēlēs. Indiana Džonss sevī ietver galveno varoņu savārstījumu no piedzīvojumu televīzijas seriāliem un Pulp-žurnāliem, kurus viņa radītāji, Stīvens Spīlbergs un Džordžs Lūkass, skatījās un lasīja bērnībā. Abi draugi pirmo reizi aizdomājās par šāda tēla radīšanu 1977. gadā, Havajās, kur viņi atpūtas pēc filmas "Zvaigžņu kari: Jaunā cerība" filmēšanas. Vienā no sarunām Spīlbergs izteicās, ka vēlās uzņemt filmu par Džeimsu Bondu, bet Lūkass iebilda šai iecerei, paziņojot, ka viņam ir labāks tēls. Par Indiana prototipu kļuva leģendārais vācu arheologs un rakstnieks, SS šturmbanfīrers Oto Rāns. Kaut arī Spīlbergs un Lūkass to nav apstiprinājuši, filma "Pazudušā šķirsta meklējumos" ataino Rāna dzīves brīžus Svētā Grāla meklējumos. Iesākumā galveno varoni vajadzēja dēvēt par Indiana Smits, bet Spīlbergs izbrāķēja šo vārdu, un Lūkass piedāvāja Indiana Džonss kā alternatīvo variantu. Tēla vārda ideju deva suns, par Indianu sauca Aļaskas malamutu, kurš tad dzīvoja pie Lūkasa (šis suns kļuva arī par prototipu Zēleklim no "Zvaigžņu kariem"). Šis fakts tiek apspēlēts filmā: trešās filmas sākumā jaunais Indiana Džonss tā sauc suni; beigās profesors Džonss vecākais stāsta savam kolēģim Markusam, ka viņš dēlu sauc par "jaunāko" tādēļ, ka "Indiana" ir suņa vārds. «Making Raiders of the Lost Ark». IndianaJones.com. 2003-09-23. Arhivēts no oriģināla, laiks: 2003-12-07. Skatīts: 2010-09-05. Oficiālā Indiana Džonsa mājaslapa (angliski) IMDb profils Arhivēts 2017. gada 21. oktobrī, Wayback Machine vietnē.°