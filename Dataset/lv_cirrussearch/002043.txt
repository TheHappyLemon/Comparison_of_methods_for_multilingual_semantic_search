Austrumantarktīda ir lielākais no diviem galvenajiem Antarktīdas reģioniem. To apskalo galvenokārt Dienvidu okeāna Atlantijas un Indijas okeānu daļas. Galvenie Austrumantarktīdas dabas apgabali ir Vilksa Zeme, Karalienes Modas Zeme, Enderbiju Zeme un Viktorijas Zeme. No Rietumantarktīdas to atdala Transantarktīdas kalnu grēda. Austrumantarktīda atrodas galvenokārt austrumu puslodē, no kā arī cēlies tās nosaukums. Nosaukums ticis lietots jau kopš 20. gadsimta sākuma, bet plašā apritē nonācis kopš 1957.-1958. gadu Starptautiskā ģeofizikas gada, kad tika noteikts, ka Transantarktīdas kalnu grēda atdala Rietumantarktīdu no Austrumantarktīdas. Atšķirībā no Rietumantarktīdas, Austrumantarktīda pilnībā sadalīta starp dažādu valstu teritoriālajām pretenzijām: Argentīnas Antarktīda (daļa Kotsa Zemes), Britu Antarktiskā Teritorija, Karalienes Modas Zeme (Norvēģijas pretenzija), Austrālijas Antarktiskā Teritorija (Enderbiju Zeme, Vilksa Zeme un daļa Viktorijas Zemes), Francijas Dienvidjūru un Antarktikas Zemes (Adelijas Zeme).