Niklass Bekstrems (zviedru: Nicklas Bäckström) ir profesionāls zviedru hokejists, spēlē centra uzbrucēja pozīcijā, Zviedrijas hokeja izlases dalībnieks. Pašlaik (2018) pārstāv NHL klubu Vašingtonas "Capitals". Hokejista tēvs Anderss ir pazīstams hokejists, kurš 10 sezonas aizvadījis Brynäs IF kluba sastāvā. Arī Niklasa vecākais brālis Kristofers ir profesionāls hokejists, pašlaik spēlē Hockeyallsvenskan līgas kluba Hammarby IF sastāvā. 2006. gada NHL draftā viņu Vašingtonas "Capitals" izraudzījās ar kopējo 4. kārtas numuru. Tādējādi viņš kļuva par ceturto ar visaugstāko numuru NHL draftā izraudzīto zviedru hokejistu. NHL viņš sāka spēlēt ar 2007.—2008. gada sezonu. Pirms tam pārstāvēja Zviedrijas Elitsērijas klubu Brynäs IF. Pirmo punktu NHL N. Bekstrems guva 2007. gada 5. oktobrī. Debijas sezonā viņš bija viens no galvenajiem pretendentiem uz Kaldera balvu, tāpat tika iekļauts simboliskajā debitantu pirmajā izlasē. Otrajā sezonā zviedrs bija kluba rezultatīvākais hokejists, kā arī turpmākajās sezonās viņš bija viens no labākajiem zviedru spēlētājiem līgā un viens no NHL rezultatīvākajiem. 2018. gadā kopā ar "Capitals" izcīnīja Stenlija kausu. Zviedrijas hokeja izlases rindās izcīnījis sudrabu 2014. gada olimpiskajā turnīrā, tāpat izcīnījis zelta medaļu 2006. gada Pasaules čempionātā Rīgā un bronzu 2005. gada Pasaules U-18 čempionātā. Piedalījies arī 2010. gada ziemas olimpiskajās spēlēs. 2014. gada Olimpiskajās spēlēs Bekstrema dopinga analīzes bija pozitīvas, kā rezultātā viņam tika liegts spēlēt finālā. 2014. gada marta vidū SOK nolēma, ka sportistam ir piešķirama medaļa. Oficiālā tīmekļa vietne (angliski) Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)