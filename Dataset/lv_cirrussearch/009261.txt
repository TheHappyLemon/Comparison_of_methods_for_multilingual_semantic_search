Ķīnas kultūrā un tradicionālajā reliģijā senču kults ir darbību kopums, ar kurām dzīvie ģimenes locekļi cenšas nodrošināt saviem mirušajiem ģimenes locekļiem labklājību un laimi aizkapa dzīvē. Tas ir veids, kā tie izrāda cieņu pret aizgājējiem, tāpat šīs darbības ļauj saglabāt ģimenes vienotību un radniecības vēsturi. Tāpat arī dzīvie ģimenes locekļi tic, ka, godinot mirušos, arī saņem no tiem labvēlību atpakaļ. Mirušajiem tiek rīkoti rituāli un nesti ziedojumi. It īpaši senāk izteikta parādība senču kultos bija ļoti ilgi sēru periodi, kuros dzīvie ģimenes locekļi piekopa vienkāršu dzīvesveidu, piemēram, negulēja gultās vai uzturā nelietoja neko citu kā ūdeni un rīsus. Senču kults, lai arī mazākā apjomā, arī mūsdienās ir viena no nozīmīgākajām Ķīnas kultūras izpausmēm.