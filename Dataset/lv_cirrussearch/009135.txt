Džeimss Kerons Batlers (angļu: James Caron Butler; dzimis 1980. gada 13. martā Resinā, Viskonsinas štatā, ASV) ir profesionāls amerikāņu basketbolists, spēlē vieglā uzbrucēja pozīcijā. Pašlaik (2014) pārstāv NBA klubu Detroitas "Pistons". 2002. gada NBA draftā viņu Maiami "Heat" izraudzījās ar kopējo 10. kārtas numuru pirmajā drafta izvēles kārtā. Debijas sezonā viņš vidēji spēlē guva 15 punktus un savāca 5 atlēkušās bumbas. Debijas sezonā viņš tika iekļauts simboliskajā debitantu pirmajā izlasē. Pēc nākamās sezonas viņš bija daļa no maiņas darījuma starp "Heat" un Losandželosas "Lakers". "Lakers" sastāvā aizvadījis tikai vienu sezonu, viņš pirms 2005.—2006. gada sezonas tika aizmainīts uz Vašingtonas "Wizards", kā sastāvā aizvadīja piecas sezonas. "Wizards" vienībā viņš bija viens no komandas līderiem, 2007.—2008. un 2008.—2009. gada sezonās vidēji spēlē gūstot vairāk nekā 20 punktus. 2009.—2010. gada sezonas vidū tika aizmainīts uz Dalasas "Mavericks", kā sastāvā 2011. gadā kļuva par NBA čempionu. Vēlāk nokļuva Losandželosas "Clippers" sastāvā. "Clippers" sastāvā tika aizvadītas divas sezonas, 2013.—2014. gada sezona tika uzsākta Milvoki "Bucks", pabeigta — Oklahomasitijas "Thunder". 2014. gada jūlijā pievienojās Detroitas "Pistons". NBA profils (angliski) Basketball Reference profils (angliski)