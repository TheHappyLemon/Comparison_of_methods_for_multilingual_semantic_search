Konservatīvais spēks ir ķermeņu mijiedarbības spēks, kura iedarbībā eksistē arī potenciālā enerģija. Jebkura konservatīva spēka darbs nav atkarīgs no ķermeņa veiktā ceļa, bet ir atkarīgs tikai no ķermeņa sākuma un beigu stāvokļiem, tāpēc arī potenciālās enerģijas izmaiņa ∆Wp nav atkarīga no ceļa. Ķermeņu mehāniskā kustībā un mijiedarbībā darbojas galvenokārt divi konservatīvie spēki — gravitācijas spēks un elastības spēks, kuriem atbilst divu veidu potenciālā enerģija. Citus spēkus, kuru iedarbībā ķermeņiem nepiemīt atbilstoša potenciālā enerģija, sauc par nekonservatīviem jeb disipatīviem (mehānisko enerģiju izkliedējošiem) spēkiem. Tādi, piemēram, ir dinamiskie berzes spēki, kas, izkliedējot mehānisko enerģiju, pārvērš to siltumā.