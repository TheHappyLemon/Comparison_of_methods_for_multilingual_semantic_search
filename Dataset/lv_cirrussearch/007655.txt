Magnuss Pējervi-Svensons (Magnus Pääjärvi-Svensson; dzimis 1991. gada 12. aprīlī) ir zviedru hokejists, kreisās malas uzbrucējs, Zviedrijas izlases dalībnieks. Pašlaik (2018) Magnuss spēlē Nacionālās hokeja līgas kluba Otavas "Senators" rindās. Hokeju Magnuss sāka spēlēt sešu gadu vecumā. Savu spēlētāja karjeru viņš uzsāka Malmē. 2007. gadā viņš parakstīja līgumu ar Zviedrijas Elitsērijas klubu Timro IK, un 24. septembrī piedzīvoja savu debiju līgā. Tobrīd Magnusam bija 16 gadi, un viņš kļuva par ceturto visu laiku jaunāko līgas spēlētāju. Pēc 2008.—09. sezonas noslēguma NHL draftā viņu ar augsto 10. numuru izvēlējās Edmontonas "Oilers" vienība, taču Magnuss vēl gadu palika Zviedrijā. "Oilers" vienībai Pējervi pievienojās 2010. gada vasarā, tās sastāvā NHL regulārās sezonas spēlē debitējot 2010. gada 7. oktobrī. 2010.—11. gada sezonu uzbrucējs noslēdza kā sestais rezultatīvākais komandas spēlētājs, savukārt nākamajās divās sezonās zemās rezultativitātes dēļ vairāk nekā 30 spēles aizvadīja "Oilers" Amerikas hokeja līgas fārmklubā Oklahomasitijas "Barons". 2013. gada 10. jūlijā Pējervi-Svensons tika aizmainīts uz Sentluisas "Blues". Komandas rindās spēlēja piecas sezonas un 189 spēles, tomēr nevienu pilnu sezonu tās sastāvā neaizvadīja, daļu laika pavadot tās AHL fārmklubā Čikāgas "Wolves". 2018. gada janvārī tika aizmainīts uz Otavas "Senators". Zviedrijas izlases rindās Magnuss spēlējis 2010. un 2011. gada Pasaules čempionātos, 2010. gadā izcīnot bronzas medaļu, bet 2011. gadā - sudraba medaļu. 2010. gadā viņš turnīru noslēdza kā otrs rezultatīvākais tā spēlētājs, kā arī tika iekļauts turnīra simboliskajā izlasē. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)