Sentkitsa un Nevisa (angļu: Saint Kitts and Nevis, izrunā: seɪnt ˌkɪts ænd ˈniːvɪs), oficiāli Sentkitsas un Nevisas Federācija (Federation of Saint Kitts and Nevis), pazīstama arī kā Svētā Kristofera un Nevisa Federācija, atrodas Antiļu salās un ir Rietumindijas divu salu federācija. Sentkitsa ir lielākā no abām salām. Uz tās atrodas galvaspilsēta Bastera. Salas atdala 3 kilometrus plats jūras šaurums. Abām salām — gan Sentkitsai, gan Nevisai ir vulkāniska izcelsme, un katras salas centrā slejas vulkāns. Augstākā virsotne ir Liamuigas kalns, kurš ir 1 156 metrus augsts. Sentkitsā un Nevisā kādreiz dzīvojuši karību un aravaku cilšu indiāņi, bet mūsdienās — galvenokārt afrikāņu vai eiropiešu un afrikāņu pēcnācēji. Bastera ir svarīga osta, un lielus ienākumus dod kruīza kuģu apkalpošana. Nevisas lielākā pilsēta ir Čārlstauna. Salas atrodas tropiskajā klimata joslā, te bieži līst. Tām ir gājušas pāri daudzas viesuļvētras, kas nodarījušas lielus postījumus. Kaut arī lielākā teritorijas daļa tiek izmantota lauksaimniecībā, salās vēl ir lielas tropisko lietus mežu, mitrzemju un dabisko pļavu platības, kur saglabājusies daudzveidīga augu un dzīvnieku valsts. Sentkitsā un Nevisā ir maz derīgo izrakteņu. Kurināmo, galvenokārt naftu, enerģijas ieguvei pilnībā importē — pārsvarā no Meksikas un Venecuēlas. 1983. gadā salas ieguva neatkarību no Lielbritānijas. 1998. gadā Nevisa gribēja izstāties no federācijas, taču vēlēšanās neizdevās iegūt nepieciešamās divas trešdaļas vēlētāju balsu.