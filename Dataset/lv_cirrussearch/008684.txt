Progress M-10M (Прогресс М-10М) bija Krievijas automātisks kravas kosmosa kuģis kravu nogādāšanai uz Starptautisko kosmisko staciju (SKS). To palaida 2011. gada 27. aprīlī. Kopējā kravas masa starta brīdī bija 2645 kg. Īpašajās tvertnēs ietilpa degviela pašam kuģim (627 kg) un stacijas dzinējsistēmai (250 kg), skābeklis (51 kg), ūdens (420 kg). Hermētiskajā kravas telpā (pavisam 1297 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces, tai skaitā 444 kg amerikāņu segmentam. Progress M-10M startēja no Baikonuras kosmodroma 27.04.2011. 13:05:21 UTC ar nesējraķeti Sojuz-U. Saslēgšanās ar SKS notika 29. aprīlī 14:28:44 UTC pie Pirs moduļa automātiskā režīmā. 2011. gada 29. oktobrī 09:04 UTC Progress M-10M atvienojās no SKS. Tajā pašā dienā transportkuģis tika novadīts no orbītas. 12:16 UTC bremzēšanas manevram tika iedarbināts kosmiskā aparāta dzinējs. Kosmosa kuģis nogāja no orbītas un sadega Zemes atmosfērā. Nesadegušās daļas aptuveni 13:00 UTC iekrita Klusā okeāna dienviddaļā. Pēdējā laikā Progress pēc atvienošanās no stacijas parasti veic pāris nedēļu autonomu lidojumu, veicot zinātniskus eksperimentus. Šoreiz to novadīja no orbītas uzreiz, jo tajā bija vairāk kā tonna atkritumu. Pēc plāna Progress M-10M vajadzēja nogremdēt jau augusta beigās, bet pēc Progress M-12M zaudēšanas nesējraķetes avārijā tika nolemts kravas kuģi paturēt vēl divus mēnešus, lai būtu kur novietot nevajadzīgos atkritumus. Прогресс М-10М Центр Управления космическими полетам (krieviski) ПЕРЕЧЕНЬ ГРУЗОВ, ДОСТАВЛЯЕМЫХ КОРАБЛЁМ "ПРОГРЕСС М-10М" Arhivēts 2011. gada 11. septembrī, Wayback Machine vietnē. (krieviski) Космический «грузовик» причалил к МКС Arhivēts 2013. gada 19. jūnijā, Wayback Machine vietnē. Роскосмос, 2011-04-29 (krieviski) "Прогресс" затоплен в Тихом океане "Российская газета", 2011-10-29 (krieviski) Progress M-10M lapa SKS Lidojumu vadības centrā Arhivēts 2011. gada 11. septembrī, Wayback Machine vietnē. (krieviski)