Uzi (ivritā: עוזי‎) ir Izraēlas mašīnpistoļu saime. Ieroci uzkonstruēja Izraēlas Aizsardzības spēku leitnants Uziels Gals. Pirmie prototipi tika izgatavoti 1950. gadā. Drīz labākie no tiem tika pārbaudīti lauka apstākļos un atzīti par labākiem, salīdzinot ar citiem ieročiem. Kad tika apstiprināts gala prototips, 1953. gadā sākās tā masveida ražošana. Ar Uzi vispirms apbruņoja armijas speciālo uzdevumu vienības. Pirmoreiz kaujas apstākļos tas tika pielietots 1956. gada Suecas kampaņas laikā, un UZI atzina par piemērotāko ieroci tuksneša karam. UZI bija ne tikai viegli pārvietojams, bet arī tāda tipa ierocim ļoti precīzs. 1960. gados oriģinālās koka detaļas aizstāja ar metāla detaļām. Drīz UZI ražošanu uzsāka Beļģijas ieroču kompānijā FN Herstal. Izraēlas kompānija Israel Military Industries (IMI) turpināja pilnveidot šo ieroci, izlaižot dažādas tā modifikācijas. Tika izveidota mazāka UZI versija ar nosaukumu "mini UZI", tā izmērs bija gandrīz tikpat liels kā rokas ierocim; vēlāk arī vēl mazāks modelis "mikro UZI". Viena no versijām ir "UZI pistole", tā ir pusautomātiska, "mikro UZI" pistoles variants. UZI ieguva popularitāti pasaulē gan kā kaujas ierocis, gan kā specvienību un apsardzes ierocis. UZI izmantots daudzās Holivudas filmās. Mini Uzi Uzi pistole