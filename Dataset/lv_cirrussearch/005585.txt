eBay Inc. ir ASV daudznacionāla interneta izsoļu, interneta veikalu, maksājumu portālu īpašnieks. Kompānija ir vietnes eBay.com un tās versiju dažādās valstīs īpašnieks. Tai pieder tiešsaistes maksājumu sistēma PayPal. Interneta izsoļu vietne dibināta kā AuctionWeb Sanhosē, Kalifornijā, 1995. gada 3. septembrī. Tās dibinātājs ir Francijā dzimušais irāņu izcelsmes programmētājs Pjērs Omidjars. Tā bija daļa no lielākas personīgās vietnes, kurā Omidjars pajokoja par Ebolas vīrusu. Viens no pirmajiem priekšmetiem, ko par $14,83 pārdeva eBay izsolē, bija sabojāts lāzera rādāmkociņš. Pārsteidzoši, bet kad Omidjars sazinājās ar uzvarētāju, jautādams, vai viņš saprot, ka nopircis sabojātu lāzera rādāmkociņu? "Es esmu sabojātu lāzera rādāmkociņu kolekcionārs", paskaidroja pircējs." Tāpat visai plaši zināms stāsts par to, ka uzņēmums tika izveidots, lai Omidjara līgavai būtu iespējams mainīt PEZ konfekšu turētājus ar citiem kolekcionāriem, ko pati kompānija vēlāk apstiprināja. Savu pašreizējo nosaukumu eBay ieguva 1997. gada septembrī. Sākumā Omidjars vietni vēlējies nosaukt par Echo Bay Technology Group. Tomēr vietnes nosaukums EchoBay.com jau piederēja zelta ieguves uzņēmumam Echo Bay Mines, un nosaukums tika saīsināts uz eBay.com. Turpmākos gados eBay attīstījās no tirgus platformas "klients klientam" (C2C) līdz "bizness klientam" (B2C), ko izmantoja kā fiziskas, tā juridiskas personas. 2020. gada 21. jūlijā tika paziņots, ka Norvēģijas interneta reklāmu uzņēmums Adevinta iegādāties eBay reklāmas sludinājumu biznesu eBay Classifieds Group, par to samaksājot 2,5 miljardus dolāru un nododot eBay 44 % kapitāldaļu. eBay darbības pamatprincips ir piedāvāt tirgotājiem interneta platformu savu preču pārdošanai. Uzņēmums ir tikai starpnieks pirkšanas — pārdošanas līguma slēgšanas brīdī. Pirkuma apmaksa un piegāde pircējam notiek bez eBay dalības. Lai pārdevējs varētu izlikt savu preci pārdošanai, tam ir jāmaksā fiksēta ievietošanas komisijas maksa (Insertation Fee), kā arī komisija par preces pārdošanu (Final Value Fee —FVF), kas ir 9% no pārdošanas cenas, bet ne vairāk par $ 50. Komisijas maksas atšķiras atkarībā no pārdošanas veida un preču kategorijas. Pircējiem eBay izmantošana ir bez maksas. Tā kā eBay peļņa ir atkarīga no vietnē pārdoto preču apjoma, tad pārdošanas nosacījumi ir visai liberāli. Tirdzniecībā ir atļautas tās preces, kas nav aizliegtas tajās valstīs, kur reģistrēta eBay filiāles vietne, un attiecīgās preces nav iekļautas Aizliegto preču sarakstā. Ievietojot preci izsolē, tirgotājam ir iespēja izvēlēties sev vēlamo pārdošanas modeli: Izsole (Online Auction) Šajā modelī pārdevējs norāda preces (preču) sākuma cenu, pārdošanas sākuma laiku un ilgumu. Visi interesenti var likt savu likmi jebkurā brīdī, bet jāievēro, ka izsole darbojas 24 stundas diennaktī, un var būt pārsolīta jebkurā laikā. Izsoles dalībnieku likmes ir iespējams aplūkot pārdodamās preces lapā. Izsoles dalībnieku identitāte paliek neatklāta. Augstāko likmi solījušais dalībnieks saņem tiesības preci iegādāties. Jāņem vērā, ka Katrs dalībnieks var sākotnēji uzlikt savu augstāko cenu, ko viņš būtu gatavs maksāt par preci, bet tas nenozīmē, ka pircēja solītā augstākā cena tiks sasniegta. Piemēram, pircējs ir gatavs par preci maksāt $ 10 to ierakstot attiecīgā lauciņā; preces [pārdevēja uzliktā] sākuma cena ir $1, trim dalībniekiem liekot likmes, tiek sasniegti $5, ja šī likme netiek pārspēta izsoles beigu brīdi, tad pārdošanas cena ir $5. Datorprogrammētāji ir izstrādājuši programmu „Sniper”, kas paaugstina likmes izsoles pēdējās sekundēs, dodot iespēju kādam pircējam ar mazāko soli pārspēt savu sāncensi. Fiksētas cenas pārdošana (Fixed Price) Pārdevējs jau sākumā ir noteicis cenu, par kādu viņš vēlās pārdot savu preci. Pircējam piekrītot cenai, ir iespēja to „Nopirkt tūlīt”(Buy It Now). Pērkot vairākas preces no viena pārdevēja, ir iespējams [uz pārdevēja nosacījumiem] apvienot pasta izdevumu maksu vai saņemt atlaides. Sludinājums (Cassified Ad) Pārdevējs izveido beztermiņa sludinājumu, to ievietojot eBay vietnē. Pirkšana-pārdošana notiek abām pusēm vienojoties savā starpā. Šim izsoles modelim nav pircēja/pārdevēja eBay aizsardzības, tas darbojas tikai atsevišķām preču kategorijām. Lai abām pusēm būtu vieglāk noslēgt pirkšanas-pārdošanas līgumu, eBay papildus piedāvā VoIP, Skype pakalpojumus, kā arī tiešsaistes maksājumu sistēmu PayPal. Nepastāv ģeogrāfiskas robežas — pircēji un pārdevēji var piedalīties no jebkuras pasaules vietas, kur ir pieejams internets. Nepastāv valodas barjeras — dalībai izsolēs var lietot jebkuru abām pusēm vēlamo valodu. Daudzās valstīs (piem. Argentīna, Austrālija, Brazīlija, Kanāda un vēl apmēram 16 valstis) ir izveidotas eBay filiāles Nepastāv laika ierobežojumi — likmes var likt 24 stundas diennaktī, septiņas dienas nedēļā. Aktīvās izsoles var tikt izliktas līdz pat 10 dienām, kas ir pietiekams laiks lai preci atrastu, iepazītos un nopirktu to. Liels pircēju daudzums — izsoļu apmeklētājus piesaista lielais piedāvājuma klāsts par salīdzinoši zemām cenām. Bez tam šeit ir iespējams iegādāties retas lietas kolekcionāriem, ko praktiski nav iespējams nopirkt bezsaistē. Liels pārdevēju daudzums — zemas preču izvietošanas izmaksas, milzīgs pircēju skaits, piedāvāto pakalpojumu pieejamība un vienkāršība to lietošanā. Pavairošanās efekts — pircēju skaita pieaugums rada pārdevēju skaita pieaugumu, pārdevēju skaita pieaugums rada pircēju skaita pieaugumu. Savas darbības laikā eBay ir veicis iespaidīgus pirkumus: 1999. gada maijā eBay nopērk tiešsaistes maksājumu sistēmu Billpoint, ko pēc Paypal iegādes slēdza. 1999. eBay iegādājas izsoles Butterfield & Butterfield, ko 2002. gada pārdeva kompānijai Bonhams. 1999. eBay par $43 miljoniem iegādājas izsoles Alando, kas vēlāk pārtapa par eBay Germany. 2000. gada jūnijā eBay nopērk Half.com, ko vēlāk integrēja eBay Marketplace. 2001. gada augustā eBay iegādājas Mercado Libre, Lokau un iBazar — lielākās Latīņamerikas interneta izsoļu vietnes. 2002. gada jūlijā eBay par $1,5 miljardiem iegādājas PayPal maksājumu sistēmu. 2003. jūlijā eBay Inc. iegadājas EachNet, vadošo Ķīnas e-komercijas uzņēmumu, par to samaksājot $150 miljonus. 2004. jūnijā eBay par $50 miljoniem nopērk Baazee.com, Indijas vadošo interneta izsoļu vietni. 2004. gada augustā eBay iegādājas 25 % craigslist.org. 2004. gada septembrī eBay būtiski palielina savu klatbūtni Dienvidkorejas tirgū, nopērkot Korean online trading company akcijas par summu $3 miljoni. 2004. gada novembrī eBay pārņem Marktplaats.nl nopērkot to par €225 miljoniem. Tā bija vācu kompānija, kurai piederēja 80 % Nīderlandes izsoļu tirgus, un lielāko peļņas daļu sastādīja reklāmas pārdošana. 2004. gada decembrī par $30 miljoniem naudā un $385 miljoniem eBay akcijās nopērk rent.com. 2005. gada maijā eBay pārņem Gumtree, reklāmas vieņu tīklu Lielbritānijā. 2005. gada jūnija eBay pārņem Shopping.com Arhivēts 2010. gada 11. oktobrī, Wayback Machine vietnē., vietni, kas piedāvā preču un to cenu salīdzinajumu, samaksājot $635 miljonus. 2005. gada augustā par $2,6 miljardiem naudā un akcijās eBay noperk kompāniju Skype. 2008. gada 7.novembrī par 1,2 miljardiem dolāru iegādājas e-komercijas maksājumu vietni BillMeLater 2011.gada martā iegādājas mārketinga pakalpojumu uzņēmumu GSI Commerce, samaksājot $ 2,4 miljardus. Adam Cohen. The Perfect Store. Boston : Back Bay Books, 2003. ISBN 0-316-16493-3. How did eBay start? Arhivēts 2016. gada 11. maijā, Wayback Machine vietnē., About.com. Publicēts 2007-01-26. eBay īsteno 9,2 miljardu dolāru darījumu LETA--AFP, 21.07.2020 Vikikrātuvē par šo tēmu ir pieejami multivides faili. Skatīt: EBay. Encyclopædia Britannica raksts (angliski) Brockhaus Enzyklopädie raksts (vāciski)