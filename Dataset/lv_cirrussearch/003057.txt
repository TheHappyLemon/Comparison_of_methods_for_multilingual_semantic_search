Breikbīts (angļu: breakbeat - lauztais ritms) ir elektroniskās mūzikas paveids, kā pamatā ir lauzts ritms. Ierasti ritmu semplē no veciem fanka un disko ierakstiem vai veido uz bungmašīnām un uz to datora emulatoros. Breikbīta ideoloģijas pamatlicējs ir Jamaikas izcelsmes amerikānis, hiphopa diskžokejs Kool Herc, kurš 1970. gados pirmais sāka izmantot breikus no fanka ierakstiem priekš repa ritmiskā pavadījuma. Viens no pašiem pazīstamākajiem un biežāk izmantojamiem to laiku breikiem bija amenbreiks, kas ieguva nosaukumu no skaņdarba "Amen, Brother", kuru izpildīja fanka grupa "The Winstons". Vienā diskžokeja setā miksēt hiphopa ritmus kopā ar hausmūziku un tehno uzsāka ASV 1980. gados, iegūstot kaut ko līdzīgu mūsdienu breikbītam, tomēr tieši Lielbritānijā kopš 1990. gadu sākuma sāka veidot līdz 150-170 sitieniem minūtē paātrināto acid house ar tajā integrētajiem breikiem, bet drīzumā no šiem breikiem tika veidots visa ritmiskā skaņdarba bāze. Žanrs ieguva nosaukumu "hardkors" (nejaukt ar Nīderlandes hardkoru, pazīstamu arī ka gabba), žanra spilgtākie pārstāvji ir The Prodigy, Altern-8, 2 Bad Mice un citi. 1992. gadā hardkors sadalījās daudzos jaunos žanros, par galveno kļuva drum and bass.