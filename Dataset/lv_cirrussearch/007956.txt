Džordans Leslijs Eberle (angļu: Jordan Leslie Eberle; dzimis 1990. gada 15. maijā Redžeinā, Kanādā) ir profesionāls kanādiešu hokejists, spēlē labās malas uzbrucēja pozīcijā, Kanādas hokeja izlases dalībnieks. Pašlaik (2023) pārstāv NHL klubu Sietlas "Kraken". 2008. gada NHL draftā viņu ar kopējo 22. kārtas numuru izvēlējās NHL klubs Edmontonas "Oilers". Pirms karjeras NHL viņš pārstāvēja WHL līgas klubu Reidžinas "Pats". "Pats" sastāvā aizvadīja šetras sezonas, 2010. gadā ieguva Kanādas hokeja līgas gada spēlētāja titulu. "Oilers" sastāvā Eberle debitēja 2010.—11. gada sezonā, to noslēdzot kā komandas rezultatīvākais spēlētājs. 2011.—12. gada sezonu noslēdza ar 76 punktiem, kas joprojām ir Eberles rezultatīvākā sezona viņa NHL karjerā. Arī turpmākajās sezonās bija viens no "Oilers" uzbrukuma līderiem. 2017. gada jūnijā Eberle tika aizmainīts uz Ņujorkas "Islanders". 2021. gada NHL paplašināšanās draftā Eberle kļuva par Sietlas "Kraken" spēlētāju. Kanādas hokeja izlases rindās kļuvis par 2015. gada Pasaules čempionu. Kopumā piedalījies piecos pasaules čempionātos. Kanādas jaunatnes izlašu sastāvā piedalījies divos Pasaules čempionātos junioriem, abos turnīros izcīnot medaļas: 2009. gadā zeltu un 2010. gadā sudrabu. 2010. gada turnīrā viņš tika atzīts par vērtīgāko spēlētāju un kļuva par Kanādas visu laiku rezultatīvāko spēlētāju U-20 čempionātos. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)