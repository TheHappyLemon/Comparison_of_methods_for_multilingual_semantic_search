Boeing 747 ir komerciāla lidmašīna, un bieži vien labāk pazīstama ar vārdu "Jumbo Jet". Tas ir viens no pasaulē visatpazīstamākajiem modeļiem, un tā bija pirmā komerciālā pasažieru lidmašīna, kas tika izgatavota tik liela. Sākotnēji 747 bija gandrīz divas ar pusi reizes lielāka nekā Boeing 707, kas bija lielākā 1960. gados. Pirmo lidojumu 747 veica 1970. gadā, un turēja rekordu pasažieru skaita pārvadājumos veselus 37 gadus. Pašreiz lielākās pasažieru lidmašīnas statusu modelis Boeing 747 ir zaudējis Airbus A380. 747 ir četru dzinēju aviolaineris ar diviem stāviem. Tas ir pieejams pasažieru, kravas un citu veidu variantos. Otrais stāvs tika izveidots, lai tiktu nodalītas pirmās klases sēdvietas. Boeing no sākuma domāja, ka šai lidmašīnai nebūs pieprasījuma, jo sākotnēji bija tikai 400 šāda tipa lidmašīnas, bet 1993. gadā tā pārsniedza 1000 lidmašīnu atzīmi. Līdz 2009. gada jūnijam ir uzbūvēti 1416 laineri, un vēl joprojām 107 ir pasūtījumos. Pēdējais modelis, kas ir palicis lietošanā ir 747-400 un tas ir viens no ātrākajiem laineriem ar spēju sasniegt 913 km/h. Un tas spēj pārvarēt 13 450 km lielu attālumu. 747-400 ir spējīgs pārvadāt 416 pasažierus trīs klasēs, un 524 divās klasēs. Nākamās paaudzes 747-8 (jaunākā Boeing 747 lidmašīna) darbību uzsāka 2010. gadā. Šīs lidmašīnas pimais lidojums notika 2010. gada 8. februārī. Ir doma aizvietot 747 ar Boeing Y3 (viens no Boeing projektiem) nākotnē. Boeing 747 ir liels, plašas fizelāžas laineris ar četriem pie spārniem piestiprinātiem dzinējiem. Spārni ir 37,5 grādu slīpumā, kas ļauj ātri lidot. Sēdvietu skaits ir vairāk par 366 sēdvietām 3-4-3 sēdvietu izkārtojumos ekonomiskajās klasēs un 2-3-2 izkārtojums pirmajā klasē. Otrajā klājā ir 3—3 izkārtojums ekonomiskajā klasē un 2—2 pirmajā klasē. Tā kā 2. klājs un pilota kabīne atrodas virs pirmā klāja, tas rada pauguru. Paaugstināta pilota kabīne vairāk ir domāta kravas lidmašīnām, lai spētu pacelt priekšgalu. 2. klājs ļauj palielināt maksimālo sēdvietu skaitu. Pagarināts otrais klājs bija pieejams vēlākiem 747-100B variantiem, bet vēlāk kā standarts 747-300 variantiem. 747 maksimālais pacelšanās svars svārstās no 333 400 kg 747-100 variantiem līdz 439 985 kg 747-8 variantiem. Attālums ko spēj pārvarēt 747 svārstās no 9800 km 747-100 variantiem, līdz 14815 km 747-8 variantiem. Pirmais oriģinālais Boeing modelis tika izlaists 1966. gadā, un to sauca 747-100. Drīz pēc tam sekoja 747-200, kuru pasūtīja 1968. gadā. 1980. gadā tika izveidots 747-300, un drīz pēc tam 1985. gadā tika izveidots 747-400. 2005. gadā tika paziņots par 747-8. No katras versijas ir saražoti vairāki modeļi. Daudzi sākotnēji modeļi ražošanā atradās vienlaikus. Sākotnēji 747-100 modeļa otrais stāvs tika izbūvēts ar sešiem logiem (trīs katrā pusē). Vēlāk tika ražoti ar 10 logiem. Daži no 747-100 bija ar jaunām konfigurācijām. Šim modelim netika ražota kravas tipa lidmašīna. Tomēr 747-100 ir pārveidots par kravas lidmašīnu. Kopā tika uzbūvēti 167 747-100. Vēlāk tika izveidots 747-100B ar izturīgāku lidmašīnas korpusu, un palielināts maksimālais pacelšanās svars līdz 340 000 kg. Šis modelis tika piegādāts tikai Iran Air, un Saudi (tagad Saudi Arabian Airlines). Dzinēji tika piedāvāti gan no Rolls-Royce (RB211), gan no GE (CF6), bet tikai Saudi pasūtīja Rolls-Royce variantu. Kopumā tika uzbūvēti 9 747-100B modeļi. Atbildot Japan Airlines pieprasījumam, Boeing izveidoja 747-100SR, kas bija nelielu attālumu aviolaineris. Degvielas daudzums, ko varēja iepildīt bija samazināts, bet tas varēja pārvadāt vairāk pasažieru, līdz pat 498 pirmajās versijās, un līdz pat 550 vēlākajās versijās, tāpēc, ka tika palielināts ekonomiskās klases sēdvietu skaits. To sāka lietot Japan Airlines 1973. gada 7. oktobrī. SR modeļi galvenokārt tiek izmantoti Japānā. Japan Airlines tika piegādāti divi 747-100SR modeļi ar nedaudz vairāk izstieptu otro stāvu, lai tur spētu ietilpt vairāk pasažieru. Kopā tika uzbūvēti 29 747-100SR modeļi. Pēdējo šādu lidmašīnu pasažieru pārvadājumiem lietoja All Nippon Airways 2006. gada 10. martā. Japan Airlines izmantoja 747-100B/SR variantus un 2006. gada vasarā to beidza. 747-200 ir daudz jaudīgāki dzinēji nekā 747-100. Dažiem 747-200 palika 6 logi otrajā stāvā, bet tomēr lielākajā daļā gadījumu otro stāvu būvēja ar 10 logiem. 747-200 modelim tika izveidotas vairākas versijas. 747-200B ir uzlabots 747-200 variants ar palielinātu degvielas ietilpību, un jaudīgākiem dzinējiem; pirmo reizi to sāka lietot 1971. gada februārī. 747-200B spēja mērot 12700 km. 747-200F ir 747-200 modeļa kravas tips. Tā pilnais pacelšanās svars ir 378000 kg. Pirmo reizi to sāka lietot Lufthansa 1972. gadā. 747-200C pārveidojamā versija, kuru varēja izmantot kā pasažieru un kravas lidmašīnu, vai arī abējādi. Sēdvietas ir pārvietojamas, un tam ir paceļams priekšgals, kas bija lielas kravas durvis. 747-200M modelis spēja pārvadāt 238 pasažierus, un uz galvenā klāja pārvadāja kravu. Kopumā šāda tipa lidmašīnas bija 10, kuras izmantoja KLM aviokompānija. Kopumā tika uzbūvēti 393 747-200 modeļi līdz būvniecības pārtraukšanai 1991. gadā. No tiem 225 bija 747-200, 73 bija 747-200F, 13 bija 747-200C, 78 bija 747-200M un 4 kalpoja militārām vajadzībām. Daudzi 747-200 vēl joprojām tiek lietoti, lai gan lielākās kompānijas no tiem ir atteikušās, un tos pārdevuši mazākām aviokompānijām. Vislabāk pamanāmā atšķirība 747-300 ir tā, ka otrais stāvs ir daudz izstieptāks un tam ir divas avārijas izejas. Salīdzinājumā ar 747-200 otrais stāvs ir par 7,11m garāks. Taisnas kāpnes uz otro stāvu nevis spirālveida kāpnes arī ir atšķirība starp 747-300 un vecākajiem variantiem. Taisnās kāpnes ļauj izbūvēt vairāk pasažieru sēdvietu. Ar minimālām aerodinamikas izmaiņām 747-300 variantam lidošanas ātrums ir nedaudz palielināts. 747-300 ir tikpat liels pacelšanās svars. Divas no trīs dzinēju izvēlēm no 747-200 varianta palika nemainīgas, bet labāk tika piedāvāts General Electric CF6-80C2B1 dzinējs nekā CF6-50E2, kas bija 747-200 modeļiem. 747-300 variants visiem tika iepazīstināts 1980. gadā. Pirmo 747-300 pasūtija Swissair 1980. gada 11. jūnijā. Pirmo reizi 747-300 lidoja 1982. gada 5. oktobrī. Swissair bija pirmā lidsabiedrība, kas pieņēma pasūtījumu 1983. gada 23. martā. Bija pieejamas arī citas versijas, ne tikai pasažieru versija. 747-300 bija kravas nodalījums galvenā klāja aizmugurē, līdzīgi 747-200M variantam, bet ar pagarinātu otro stāvu tas spēja pārvadāt vairāk pasažieru. Tika izstrādāts arī 747-300SR īsām distancēm. Tos izmantoja Japan Airlines ar 600 pasažieru vietām galvenokārt maršrutos no Okinavas uz Tokiju un citur. Boeing neiztrādāja kravas tipa lidmašīnas, bet kopš 2000. gada vecie modeļi tiek par tādiem pārveidoti. Kopumā tika piegādātas 81 lidmašīnas, 56 pasažieru, 21 747-300M un 4 747-300SR versijas. Drīz 747-300 nomainīja daudz uzlabots 747-400, ko sāka lietot 1985. gadā, tikai divus gadus vēlāk nekā 747-300. Pēdējais 747-300 tika piegādāts Sabena 1990. gada septembrī. Šobrīd tiek lietoti vairāki 747-300, lai gan tie zaudēja interesi lielajās aviokompānijās, kuras tos nomainija pret 747-400. Pēdējie lielākie lietotāji bija Air France, Air India, Pakistan International Airlines un Qantas. 2008. gada 29. decembrī Qantas veica savu pēdējo 747-300 lidojumu no Melburnas uz Losandželosu caur Oklendu. 2009. gada 20. janvārī Qantas pēdējais 747-300 tika aizvests uz Ameriku glabāšanai. Lai gan kravas tipi netika izstrādāti, vairāki tagad lietotie 747-300 ir pārveidoti par kravas lidmašīnām. 747-400 ir uzlabots modelis. Tam ir pagarināti spārni par 1,8 m un ir spārnu izliekumi galos, kas ļāva ietaupīt 4% degvielas salīdzinājumā ar iepriekšējiem variantiem. Tam ir izstrādāta pilota kabīne diviem pilotiem, ne trijiem pilotiem kā agrāk. Vairāk elektronikas ieviešana ļāva samazināt instrumentu skaitu no 971 uz 365. Tam aizmugurē ir papildus degvielas tvertne, uzlaboti dzinēji un jauns interjers. 747-400 tika piedāvāts, kā pasažieru laineris (400), kravas (400F), kombinētas (400C), (400ER),(400ERF) versijas. Kravas lidmašīnai nav izstiepts augšējais klājs. 747-400D tika būvēts nelielu distanču lidojumiem un tam nav iekļauti spārnu izliekumi, bet to ir iespējams mainīt. Pirmo pasažieru tipa laineri sāka lietot Northwest Airlines 1989. gada februārī maršrutā no Mineapolisas uz Fīniksu. Kombinēto versiju sāka lietot KLM 1989. gada septembrī. Cargolux sāka lietot kravas tipa lidmašīnu 1993. gada novembrī. 747-400ERF un 747-400ER sāka lietot Qantas 2002. gada oktobrī. 2004. gada janvārī Boeing un Cathay Pacific izveidoja 747-400 Speciālo Kravas programmu, vēlāk dēvētu arī par Boeing Converted Freighter (BCF). Pirmo 747-400BCF izlaida 2005. gada decembrī. Pēdējais pasažiera tipa 747-400 tika piegādāts China Airlines 2005. gada aprīlī. 2007. gada martā Boeing paziņoja, ka viņi vairs nav ieplānojuši ražot 747-400. Lai gan paziņojuma laikā vēl joprojām bija 36 747-400F un 747-400ERF pasūtījumi. Līdz 2009. gada jūnijam kopumā ir piegādāti 692 747-400 tipa laineru un vēl divus (747-400ERF) nepieciešams piegādāt. Pašlaik lielākie 747-400 lietotāji ir Singapore Airlines, Japan Airlines un British Airways. 747-400 Dreamlifter (oriģināli saucas 747 Large Cargo Freighter vai arī LCF) ir pārveidots un modificēts 747-400 un tas ir spējīgs pārvadāt lielākus kravas daudzumus. Pirmo reizi šāda tipa laineris lidoja 2006. gada 9. septembrī. Vienīgais mērķis 747 Dreamlifter ir pārvadāt Boeing 787 detaļas uz Boeing ražotnēm. Tas var pārvadāt tikai apkalpi un nevar pārvadāt pasažierus. Kopumā ir izgatavoti trīs šādi laineri, un viens vēl ir pasūtījumā. Boeing paziņoja par 747 varianta, 747-8 izstrādi 2005. gada 14. novembrī. Šis variants izmantos tos pašus dzinējus, un tam būs tāda pati pilota kabīne, kā Boeing 787, tāpēc arī ir aizgūts "8" nosaukumā. Šis dizains ir vēl ekonomiskāks. 747-8 fizelāža ir izstiepta no 70,8 m līdz 76,4 m. Kad 747-8 nonāks darbībā, tas konkurēs ar Airbus A340-600, kā pasaulē garākais aviolaineris. Pasažieru versija sauksies 747-8I (Intercontinental), un spēs pārvadāt 467 pasažierus 3 klasēs, kā arī mērot 15000 km. Ir plānots, ka 747-8I savu darbību sāks 2010. gadā. Tiek piedāvāts arī 747-8F (kravas), kas līdzinās 747-400ERF. 747-8F spēs pārvadāt 140 tonnas kravas. Lai uzlabotu iekraušanu, tam būs paceļams priekšgals. Tam būs par 16% lielāka kravas ietilpība nekā 747-400F. Bija plānots, ka 747-8F savu darbu sāks 2009. gadā, bet tas nenotika, šīs lidmašīnas pimais lidojums notika 2010. gada 8. februārī, un ir doma sērijveida ražošanu uzsākt 2010. gadā. Vairāki modeļi jau tiek ražoti. Kopumā ir jau pasūtīti 108 747-8F modeļi un 32 747-8I modeļi (2009. gada decembris). C-19 — ASV gaisa spēkiem domāts lidaparāts. VC-25 — Šis ASV gaisa spēku laineris ir domāts VIP personām un tas ir 747-200B versija. ASV gaisa spēki izmanto divas šādas lidmašīnas. Visbiežāk ar tām tiek pārvadāts ASV prezidents. Lai gan tas ir balstīts uz 747-200B dizaina, tam ir aizgūti daži uzlabojumi no 747-400. E-4B — šo lidmašīnu parasti izmanto glābšanas misijām. YAL-1 — Šī ir eksperimentāla, ar lāzeru aprīkota lidmašīna, domāta raķešu aizsardzības projektam. Kosmosa kuģu pārvadātājs — Tika pārveidoti tikai divi 747 laineri, lai tie spētu pārvadāt kosmosa kuģus. Līdz 2009. gada decembrim 747 ir iesaistīts 123 negadījumos, no kuriem 48 ir smagi, kopā 2850 bojāgājušo. 747 ir bijis nolaupīts 35 reizes un tādēļ ir 882 bojāgājušo. Vikikrātuvē par šo tēmu ir pieejami multivides faili. Skatīt: Boeing 747. Encyclopædia Britannica raksts (angliski) Encyclopædia Universalis raksts (franciski)