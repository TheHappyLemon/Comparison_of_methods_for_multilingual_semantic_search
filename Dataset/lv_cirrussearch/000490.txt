"Nāves dienasgrāmata" (japāņu: デスノート) ir japāņu manga un anime sērija, ko radīja rakstnieks Cugumi Oba un mākslinieks Takeši Obata. Stāsts ir par Laitu Jagami (angļu: Light Yagami), universitātes studentu, kurš atrod Nāves burtnīcu (angļu: Death Note), burtnīcu ar pārdabisku spēku. To šajā pasaulē ir nometis nāves dievs (šinigami) vārdā Rjūks. Burtnīca tās lietotājam dod spēju nogalināt jebkuru, kura seju viņš ir redzējis, ierakstot tā vārdu burtnīcā. Laits, izmantojot burtnīcu, cenšas pasauli atbrīvot no noziedzības un valdīt pār to, ieceļot sevi par tās dievu. Uzmanību! Turpmākajā tekstā var tikt atklātas nozīmīgas detaļas par televīzijas seriāla saturu! Laits Jagami seriāla sākumā ir izcils vidusskolas pēdējās klases skolnieks. Viņa tēvs ir policijas nodaļas priekšnieks. Laitu nomāc ziņu raidījumi, kur katru dienu stāsta par noziegumiem. Laits uzskata, ka šo noziedznieku dēļ pasaule ir samaitāta. Tikmēr nāves dievs (šinigami) Rjūks ir nogarlaikojies un nolemj atstāt savu Nāves burtnīcu uz Zemes. Nāves burtnīca ir instruments, ko šinigami izmanto, lai nonāvētu cilvēkus 40 sekundes pēc viņu vārda ierakstīšanas burtnīcā. Laits atrod burtnīcu un, izlasot tajā ierakstītos noteikumus, sākumā nodomā, ka kāds viņu izjoko. Par spīti aizdomām, Laits nolemj izmēģināt burtnīcas spēku un noslepkavo kādu teroristu, kura vārdu redzēja televizora ekrānā. Apjēdzot burtnīcas spēku, Laits nolemj izmantot to, lai atbrīvotos no dažādiem noziedzniekiem un iegūtu anonīma taisnības aizstāvja reputāciju. Par spīti neskaitāmām slepkavībām, kuras viņš veic, Laits ir pārliecināts, ka dara pasaulei labu, novēršot neskaitāmi daudz citu noziegumu. Daudzu noziedznieku un aizdomās turamo personu pēkšņas, neizskaidrojamas nāves dēļ cilvēki sāk baumot par kādu augstāku spēku, kas cīnās pret noziedzību. Šo spēku interneta forumos nodēvē par Kiru (no angļu: killer). Policija nolemj izmeklēt Kiru un nolīgst pasaulē labāko detektīvu, kuru sauc par L. Tas ir ekscentrisks jaunietis, kurš kļūst apsēsts ar Kira lietu un ir gatavs par katru cenu to atrisināt. L rodas aizdomas, ka Kira ir kāds Japānā dzīvojošs cilvēks. Viņš nolemj nolīgt Lindu L. Teiloru — uz nāvi notiesātu vīrieti, lai viņš televīzijā tiešajā ēterā Kiru izaicinātu. Laits Lindu nogalina. L atklāj, ka Kiram ir piekļuve policijas datubāzei un nolīgst FIB izsekot visus policistus, kuriem ir piekļuve šai datubāzei, kā arī viņu ģimenes locekļus, tai skaitā arī Laitu, policijas nodaļas priekšnieka dēlu. Laits atklāj, ka viņu kāds izseko, un iegūst sava izsekotāja vārdu, tad viņu noslepkavo, kā arī visus citus FIB aģentus, kas atrodas Japānā. L rodas aizdomas, ka Laits ir Kira, bet nespēj atrast pierādījumus. L pat ievieto videonovērošanu Laita istabā, bet neatrod nekādus pierādījumus, ka Laits ir Kira. L ierodas universitātes iestājeksāmenā, kurā piedalās Laits, un viņam atklāj, ka ir izmeklētājs, kas izmeklē Kira slepkavības. L piedāvā Laitam pievienoties izmeklēšanas komandai ar nodomu, ka tas ļaus viņam novērot Laitu. Laits piekrīt pievienoties komandai. Tikmēr uz Zemes nonāk vēl viena Nāves burtnīca, un to paceļ modele Misa Amane. Viņa apbrīno Kiru un mēģina pievērst viņa uzmanību. Laits satiek Misu, bet šī tikšanās rada L vēl lielākas aizdomas, ka Laits ir Kira. Laits pierunā L ieslodzīt sevi un Misu uz 24 dienām, bet atrod kādu citu, kurš ieslodzījuma laikā izmantos burtnīcu. L apcietina Kira aizstājēju un atrod Nāves burtnīcu, bet Laits noslepkavo savu aizstājēju pirms viņš ir spējīgs liecināt pret Laitu. L nolemj atbrīvot Laitu, bet turpina viņam neuzticēties. Misas šinigami noslepkavo L. Laits pārņem segvārdu L un turpina vadīt izmeklēšanu nākamos četrus gadus, mēģinot likt apkārtējiem noticēt, ka viņš cenšas atrast Kiru, kaut arī patiesībā viņš pats ir Kira. Japānā ierodas divi L mantinieki — Niers un Mello. Niers ir pārliecināts, ka jaunais L, Laits un Kira ir viens un tas pats cilvēks. Laits vēlreiz nolīgst cilvēku, kas slepkavos viņa vietā līdz izmeklēšanas beigām — Teru Mikami. Niers uzaicina Laitu un citus izmeklētājus uz sapulci kādā pamestā rūpnīcā. Teru ierodas uz sapulci un ieraksta burtnīcā visu sapulcē esošo cilvēku vārdus, izņemot Laita. Laits ir pārliecināts, ka ir uzvarējis, bet Niers atklāj, ka zina par Nāves burtnīcu, un atklāj Laitam, ka ir izplēsis burtnīcai visas lapas un aizstājis ar parastām papīra lapām. Laits, izrādās, šādu gājienu bija paredzējis. Viņš lika Teru izveidot viltotu burtnīcu, no kuras ļautu Nieram plēst lapas. 40 sekundes vēlāk Laits ir šokēts, ka apkārtējie vēl ir dzīvi. Niers atbild, ka pateicoties Mello ir atklājis īsto burtnīcu un to aizstājis ar parastu burtnīcu ar tādiem pašiem ierakstiem. Niers apcietina Teru un nolasa vārdu sarakstu, ko Teru bija ierakstījis. Tā kā sarakstā nav Laita vārda, Niers ir pierādījis Laita vainu. Laits sāk skaļi smieties un atzīstas slepkavībās, bet uzsver, ka kopš viņam ir burtnīca, noziegumu skaits pasaulē ir krasi sarucis. Laits grib izmantot lapiņu, kuru bija izplēsis no īstās burtnīcas, bet viņu nošauj Macuda, Laita kolēģis. Oficiālā anime mājaslapa (japāniski) Madman Entertainment Death Note mājaslapa Arhivēts 2022. gada 25. janvārī, Wayback Machine vietnē. (angliski) Anime News Network mangas profils (angliski) Anime News Network animes profils (angliski)