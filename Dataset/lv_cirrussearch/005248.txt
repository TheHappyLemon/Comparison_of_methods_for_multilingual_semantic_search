Skaistums jeb daiļums, daile ir estētikas pamatkategorija. Tā ir personas, dzīvnieka, vietas, priekšmeta vai idejas vispārināta pazīme, kas sniedz estētisku baudu. Tas ir īstenības estētiskās apgūšanas galvenā pozitīvā forma. Ideālisti uzskata skaistumu par gara un apziņas īpašību. Bieži vien ar vārdu "skaistums" tiek izprastas atšķirīgas lietas, jo kas vienam šķiet skaists, otram var šķist neglīts. Skaistums ir neatkarīgs no aplūkojamā objekta vērtības. Skaistumam raksturīgi, ka tas saistīts ar kaut ko juteklisku. Ir vairāki faktori, kas ietekmē cilvēka pievilcību. Viens no tiem ir fiziskie parametri. Fiziskā pievilcība ietver universālo uztveri, kas ir vienota daudzām pasaules kultūrām, kā arī parametrus, kas ir atkarīgi no atsevišķu kultūru iezīmēm un sociālām pazīmēm. Pievilcību ietekmē arī subjektīvā uztvere. Daudzos gadījumos pievilcību ietekmē arī rakstura īpašības, piemēram, godīgums un inteliģence. Pastāv uzskats, ka skaistuma uztvere ir instinktīva. Dažādos laikos ir bijuši dažādi skaistuma ideāli. Nosacījumus, kas paredz ķermeņa, ādas, matu, nagu kopšanu, sauc par skaistumkopšanu. Zem termina skaistumkopšana slēpjas arī pareiza kosmētikas izmantošana. Daudzās apdzīvotās vietās pastāv skaistumkopšanas saloni, kurās speciālisti palīdz klientiem šos nosacījumus realizēt. Visā pasaulē tiek rīkoti dažāda mēroga un kritēriju skaistuma konkursi, kuros dalībnieki sacenšas par to, kurš ir skaistākais. Pašlaik vecākais joprojām eksistējošais skaistuma konkurss ir Miss World, kas pirmo reizi notika 1951. gadā Apvienotajā Karalistē. Līdzās tam pastāv arī tādi vispasaules konkursi kā Miss Universe un Miss Grand International. Daudzās valstīs tiek rīkoti valsts mēroga skaistuma konkursi, piemēram, "Miss Latvija". Arī starp vīriešiem tiek rīkoti skaistuma konkursi. Latvijā tāds ir "Misters Latvija". Skaistums nepiemīt tikai cilvēkam. Par skaistu sauc arī brīnišķīgas ainavas, celtnes, ziedus, gleznas, kā arī matemātikā pastāv jēdziens ‘skaistums’, piemēram, to var attiecināt uz Mandelbrota kopu. Pretējais skaistums ir neglītums. Tas parasti tiek attiecināts uz būtnēm, priekšmetiem, kurus nav patīkami aplūkot, apskatīt. Daudzās kultūrās neglītums tiek saistīts arī ar atbaidošām, nesaprotamām un aizskarošām lietām un priekšmetiem. Tāpat kā skaistums, arī neglītums ir subjektīva īpašība. Neglītuma priekšstats var būt arī nepareizs vai tuvredzīgs, piemēram, tas izpaužas Hansa Kristiana Andersena pasakā “Neglītais pīlēns”. Filozofijas vārdnīca. Liesma. 1974. 433. lpp. Latviešu konversācijas vārdnīca: 20.sējums. 1939. Vikikrātuvē par šo tēmu ir pieejami multivides faili. Skatīt: skaistums.