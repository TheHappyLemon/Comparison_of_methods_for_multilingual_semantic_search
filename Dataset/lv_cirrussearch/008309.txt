Šis raksts ir par futbola treneri. Par citām jēdziena Andrejevs nozīmēm skatīt nozīmju atdalīšanas lapu. Jurijs Andrejevs (dzimis 1957. gada 16. janvārī, Rīgā, Latvijā) ir futbola treneris, kādreizējais Latvijas futbola izlases galvenais treneris. Futbolista karjeras laikā Andrejevs vairākus gadus spēlējis aizsarga pozīcijā FK Daugava sastāvā, spēlējis arī PSRS jauniešu izlasē. Savas trenera gaitas sācis kā bērnu treneris, 1994. gadā kopā ar FK Pārdaugava Latvijas čempionātā ieņēma 6. vietu. Kopš 1995. gada bijis galvenā trenera Aleksandra Starkova palīgs Skonto FC komandā, un kopš 2001. gada - arī Latvijas izlasē. Savas karjeras laikā trenējis arī Latvijas U,-16, U-18 un U-21 izlases. 2004. gadā, kad Latvijas izlase spēlēja Eiropas čempionātā, bija trenera palīgs. 2004. gada rudenī, kad Starkovs atstāja gan izlasi, gan Skonto FC, Andrejevs kļuva par abu šo komandu galveno treneri. Sākot ar 2004. gada 8. septembra spēli pret Luksemburgas izlasi Andrejevs uz rezervistu soliņa aizstāja diskvalificēto galveno treneri Starkovu, bet pilntiesīgi galvenā trenera amatā debitēja pārbaudes turnīrā Bahreinā tā paša gada decembrī. 2004. gadā kopā ar Skonto FC kļuvis par Latvijas čempionu. 2005. gada vasarā pēc Skonto FC zaudējuma UEFA Čempionu līgas kvalifikācijas turnīrā Maķedonijas Republikas klubam Rabotnički ar 0:6, Andrejevs no amata atkāpās, turpinot darbu vienīgi Latvijas izlasē. Jurija Andrejeva vadībā Latvijas izlase pabeidza 2006. gada Pasaules kausa kvalifikācijas turnīru, kā arī iesāka EURO-2008 kvalifikācijas ciklu. Viņa vadībā izlase šajā ciklā aizvadīja 4 spēles, taču pēc zaudējuma Lihtenšteinas izlasei ar 0-1 2007. gada 28. martā, Andrejevs atkāpās no amata. 2007. gada vasarā Andrejevs kļuva par FK Liepājas Metalurgs galveno treneri, taču pēc neveiksmīgā 2008. gada sezonas sākuma viņš tika atbrīvots no amata. Kopš 2020. gada rudens ir nozīmēts par Latvijas Futbola federācijas sporta direktoru. Latvijas izlasi vadījis 27 spēlēs (6 uzvaras, 6 neizšķirti, 15 zaudējumi, vārtu attiecība 27:37)