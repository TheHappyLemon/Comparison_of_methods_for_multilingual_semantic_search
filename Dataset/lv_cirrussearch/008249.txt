Leonards Rendolfs "Lenijs" Vilkenss (angļu: Leonard Randolph "Lenny" Wilkens; dzimis 1937. gada 28. oktobrī Bruklinā, Ņujorkā, ASV) ir bijušais amerikāņu basketbolists un basketbola treneris. Basketbolista karjeru uzsāka Providensas universitātē, kur 1960. gada National Invitation Tournament viņi sasniedza finālu. Absolvēšanas brīdī L. Vilkenss ar 1193 gūtiem punktiem bija otrs rezultatīvākais savas universitātes basketbola vēsturē. 1996. gadā viņa numurs tika iemūžināts, tas bija pirmais šāds gadījums universitātes vēsturē. 1960. gada NBA draftā viņu izraudzījās Sentluisas "Hawks" ar kopējo 6. kārtas numuru. NBA karjeras laikā viņš pārstāvēja "Hawks", Sietlas "SuperSonics", Klīvlendas "Cavaliers" un Portlendas "Trail Blazers". Viņš piedalījās deviņās NBA Visu zvaigžņu spēlēs, 1971. gadā tika atzīts par spēles vērtīgāko spēlētāju. Karjeras beigšanas brīdī viņš bija viens no rezultatīvākajiem saspēles vadītājiem. Laika posmā no 1969. līdz 1972. gadam viņš bija "SuperSonics" spēlējošais treneris, kā arī šādā statusā viņš bija vienu sezonu ar "Trail Blazers". Pēc spēlētāja karjeras beigām 1975. gadā viņš bija "Trail Blazers" treneris uz vēl vienu sezonu. Pēc vienas izlaistas sezonas viņš atkal kļuva par "SuperSonics" treneri, komandu viņš vadīja astoņas sezonas. 1979. gadā izcīnīja kluba un viņa vienīgo NBA čempionu titulu. Vēlāk trenēja Klīvlendas "Cavaliers", Atlantas "Hawks", Toronto "Raptors" un Ņujorkas "Knicks". Trenera karjeras laikā viņš guva 1332 uzvaras un piedzīvoja 1155 zaudējumus, kas ir viens no visu laiku labākajiem rādītājiem līgā. L. Vilkenss bija ASV "Dream Team" 1992. gada vasaras olimpisko spēļu komandas trenera asistents un 1996. gada spēļu ASV izlases galvenais treneris. L. Vilkenss ir viens no trim basketbolistiem, kuri tikuši iekļauti basketbola slavas zālē gan kā spēlētāji, gan kā treneri. 1989. gadā viņš tika uzņemts kā spēlētājs un 1998. gadā — treneris. Tāpat viņš 2010. gadā tika uzņemts slavas zālē kā "Dream Team" trenera asistents. 1996. gadā viņš tika nosaukts par vienu no 50 izcilākajiem NBA spēlētājiem un 10 izcilākajiem treneriem visā līgas vēsturē, viņš ir vienīgais, kurš iekļuvis abos sarakstos. NBA profils (angliski) Basketball Reference profils (angliski)