Šis raksts ir par 1963. gadā dzimušu politiķi. Par citām jēdziena Rubiks nozīmēm skatīt nozīmju atdalīšanas lapu. Raimonds Rubiks (dzimis 1963. gada 9. jūnijā Rīgā) ir Latvijas uzņēmējs un politiķis, pārstāv Latvijas Sociālistisko partiju. Bijis vairāku Saeimas sasaukumu deputāts, pēdējo reizi 12. Saeimā, kur bija ievēlēts no partijas "Saskaņa" saraksta. Šobrīd Rīgas domes deputāts. Viņa tēvs Alfrēds Rubiks un brālis Artūrs Rubiks arī ir politiķi. Dzimis Rīgā politiķa Alfrēda Rubika ģimenē. Mācījās Rīgas 21. vidusskolā. Pēc Latvijas neatkarības atjaunošanas nodarbojās ar uzņēmējdarbību, kopā ar jaunāko brāli Artūru Rubiku strādāja kādā elektronikas firmā. R. Rubika brīvā laika aizraušanās ir hokejs, viņš ir amatieru hokeja komandas kapteinis. Bija 10. Saeimas deputāts, tāpat kā viņa jaunākais brālis Artūrs Rubiks, kamēr viņu tēvs — LSP līderis Alfrēds Rubiks bija Eiropas Parlamenta deputāts. 2011. gadā ārkārtas vēlēšanās R. Rubiks ievēlēts 11. Saeimā un 12. Saeimas vēlēšanās — arī 12. Saeimā (no partijas "Saskaņa" saraksta). Pētnieciskās žurnālistikas centra Re:Baltica veiktajā pētījumā par 12. Saeimas deputātu uzstāšanos tribīnē un ziņojumu gatavošanu kopā ar 12 citiem, tostarp 7 no "Saskaņas" ievēlētajiem deputātiem, atzīts par "nerunīgo deputātu", jo 12. Saeimā 44 pavadītajos mēnešos R. Rubiks tikai vienreiz runājis no tribīnes un ne reizi nav gatavojis ziņojumu par kādu likumprojektu. Kandidēja 13. Saeimas vēlēšanās no partijas "Saskaņa" saraksta, taču netika ievēlēts. 2020. gada ārkārtas Rīgas domes vēlēšanās ievēlēts pašvaldībā no "Saskaņas" saraksta, pārstāvot tajā Latvijas Sociālistisko partiju. R. Rubiks kandidēja arī 14. Saeimas vēlēšanās 2022. gadā, taču "Saskaņas" saraksts nepārvarēja 5% barjeru. Pirmā diena jaunajā Saeimā Kasjauns.lv Raimonds Rubiks Arhivēts 2011. gada 28. jūnijā, Wayback Machine vietnē. Biogrāfija "Saskaņas Centra" mājaslapā «Saeimas “klusējošie varoņi” – kuri nekāpj tribīnē, bet algu saņem?». Politiķu uzraudzība. Re:Baltica. 2018. gada 2. jūlijs. Skatīts: 2018. gada 6. jūlijā. Vikikrātuvē par šo tēmu ir pieejami multivides faili. Skatīt: Raimonds Rubiks.