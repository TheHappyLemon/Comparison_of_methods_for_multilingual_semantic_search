Ēmils Hegle Svensens (norvēģu: Emil Hegle Svendsen; dzimis 1985. gada 12. jūlijā Tronheimā, Norvēģijā) ir norvēģu biatlonists. Ē. H. Svensens ir uzvarējis vairāk nekā 30 Pasaules kausa posmos un ir izcīnījis 12 Pasaules čempionātu zelta medaļas. Viņš ir arī četru olimpisko zelta medaļu īpašnieks. Līdzīgi kā vairums norvēģu biatlonistu, viņš ir ātrs slēpotājs, taču izceļas arī ar visai precīzu šaušanu. Sākotnēji nodarbojies ar distanču slēpošanu, bet tad pievērsies biatlonam. Pasaules kausa posmos piedalās kopš 2005.—2006. gada sezonas. Izcīnījis virkni medaļu Pasaules junioru čempionātos. Pasaules kausa posmos Ē. H. Svensens ir uzvarējis 30 reizes un ir izcīnījis 11 Pasaules čempionātu zelta medaļas (tas padara viņu par vienu no titulētākajiem biatlonistiem, to spējuši vēl tikai četri biatlonisti sporta veida vēsturē). Līdz šim veiksmīgākais Pasaules čempionāts Ē. H. Svensena karjerā bija 2013. gadā Nove Mesto, kur viņam izdevās sasniegt gandrīz maksimumu, izcīnot četras zelta un vienu bronzas medaļu, piecās disciplīnās, kurās startēja. 2009.—2010. gada sezonas Pasaules kausa kopvērtējumā izcīnīja pirmo vietu, tāpat uzvarēja arī 2009.—2010. gada sezonas sprinta kopvērtējumā. Vēl divās sezonās kopvērtējumā ieņēmis otro vietu, bet divās sezonās trešo vietu. Savās otrajās Olimpiskajās spēlēs 2010. gadā Vankūverā Ē. H. Svensens kļuva par medaļām bagātāko biatlonistu, iegūstot zelta medaļas 20 km klasiskajā distancē un 4×7,5 km stafetē, kā arī sudraba medaļu 10 km sprintā. Pēc četriem gadiem Sočos izcīnīja zelta medaļu masu startā un jauktajā stafetē. 2018. gada ziemas olimpiskajās spēlēs Phjončhanā izcīnīja bronzas medaļu masu startā un divas sudraba medaļas abās stafetēs. Vikikrātuvē par šo tēmu ir pieejami multivides faili. Skatīt: Ēmils Hegle Svensens. Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski) Yahoo Sports profils (angliski)