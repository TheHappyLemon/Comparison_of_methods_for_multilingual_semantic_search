Lins Kleiza (lietuviešu: Linas Kleiza; dzimis 1985. gada 3. janvārī Kauņā, Lietuvas PSR) ir bijušaislietuviešu basketbolists, spēlēja vieglā uzbrucēja un spēka uzbrucēja pozīcijās, bijušais Lietuvas basketbola izlases dalībnieks. Pašlaik (2013) pārstāv NBA klubu Toronto "Raptors". Basketbolu sācis spēlēt septiņu gadu vecumā lietuviešu basketbola leģendas Šarūna Marčuļona sporta skolā. Dažus gadus vēlāk Kleizas vecāki pārcēlās uz ASV, kur abiem bija labākas iespējas veidot savas mākslinieku karjeras. Savukārt Lins nevēlējās pamest Lietuvu, kur ar panākumiem jau startēja jaunatnes basketbolā. Kleiza palika Lietuvā, kur dzīvoja kopā ar saviem radiniekiem – divus gadus vecāko brāli Zilvinu, kā arī vecvecākiem un krustvecākiem. Sasniedzot 16 gadu vecumu, 2001. gadā arī Kleiza devās uz ASV. Galvenais motīvs bija iespēja apvienot mācības ar basketbola spēlēšanu. Mērilendas štata "Montrose Christian" vidusskolā Kleiza spēja sevi pierādīt tik labi, ka izpelnījās vairāku spēcīgāko ASV universitāšu uzmanību, kas startē NCAA čempionātā. Kleiza izvēlējās pārstāvēt Misūri universitātes komandu "Tigers". Jau pēc savas otrās sezonas Misūri universitātes komandā, kur Kleiza bija savas komandas labākais punktu guvējs un atlēkušo bumbu vācējs, spēlētājs nokļuva NBA redzeslokā. Tika nolemts pamest universitāti, lai sāktu profesionāļa karjeru, piesakoties NBA draftam. 2005. gada NBA draftā viņu izraudzījās Portlendas "Trail Blazers" ar kopējo 27. kārtas numuru, taču tiesības uz šo spēlētāju tika atdotas citas NBA klubam Denveras "Nuggets". Pāreja uz NBA nebija viegla, jo pirmais gads galvenokārt tika pavadīts uz rezervistu soliņa. Pozitīvas pārmaiņas sākās ar otro gadu NBA, kad Kleiza iekļuva Denveras komandas rotācijā. Pēc sekmīgas karjeras NBA atgriezās Eiropā. 2009.—2010. gada sezonā spēlēja Grieķijas klubā Pirejas "Olympiacos" un kļuva par Eirolīgas sezonas rezultatīvāko spēlētāju. Pēc vienas sezonas Grieķijā Kleiza atgriezās NBA, dodoties uz Kanādas klubu Toronto "Raptors". Pēc 2012.—2013. gada sezonas Toronto klubs lietuviešu basketbolistu atbrīvoja, bet ilgi bez darba Kleiza nepalika, parakstot ienesīgu līgumu ar Turcijas klubu Stambulas "Fenerbahçe". Lins Kleiza regulāri pārstāvējis arī Lietuvas valstsvienību. Kopā ar Lietuvas izlasi ir izcīnījis 7. vietu 2006. gada Pasaules čempionātā, bronzas medaļu 2007. gada Eiropas čempionātā, 4. vietu 2008. gada Vasaras Olimpiskajās spēlēs, 11. vietu 2009. gada Eiropas čempionātā un sudrabu 2013. gada Eiropas čempionātā. Kopā ar Lietuvas junioru izlasi izcīnīja sudraba medaļu 2003. gada Pasaules U-19 čempionātā. Kleiza pārvalda arī vairākas valodas – bez dzimtās lietuviešu valodas viņš spēj sazināties angliski, krieviski un vāciski, kā arī nedaudz spāniski. Tā kā Kleiza priekšlaicīgi pameta universitāti, lai pārceltos uz NBA, diplomu viņš vēl nav ieguvis, bet iespēju robežās virzās uz priekšu tā sasniegšanā. Brīvajā laikā Kleizam patīk skatīties filmas, kā arī vienkārši atpūsties. Viņa vecāki ir mākslinieki, kas specializējas vairāku veidu glezniecībā (fresku, scagliola un trompe-l’oeil jeb acu apmāna mozaīku). Kleiza — rezultatīvākais ULEB Eirolīgā NBA.com profils (angliski) Basketball-Reference profils[novecojusi saite] (angliski) Eirolīgas profils (angliski) Eurobasket profils (angliski) BasketPedia profils[novecojusi saite] (angliski) MySpace profils (angliski)