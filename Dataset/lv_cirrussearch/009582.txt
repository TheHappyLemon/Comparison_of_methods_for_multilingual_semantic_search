Jons Jablonskis (lietuviešu: Jonas Jablonskis, dzimis 1860. gada 30. decembrī, miris 1930. gada 23. februārī) bija lietuviešu valodnieks un viens no lietuviešu literārās valodas pamatlicējiem. Bija pazīstams arī ar pseidonīmu Rīģišķu Jons (Rygiškių Jonas), ko ņēmis no Rīģišķiem, kur Jablonskis pavadīja savu bērnību. Jona Jablonska mazdēls ir Lietuvas politiķis Vītauts Landsberģis. Mācījies ģimnāzijā Marijampolē (kopā ar Jablonski ģimnāziju beidza Vincs Kudirka), tad Maskavas Universitātē studēja klasisko filoloģiju. No 1889. līdz 1896. gadam strādāja par latīņu un sengrieķu valodas skolotāju Jelgavas ģimnāzijā. Jelgavas ģimnāzijā tolaik strādāja arī Kārlis Mīlenbahs. Pēc tam darbojās Tallinā, Panevēžā, Brestā, Grodņā. Par sabiedrisko darbību 1902. gadā izsūtīts uz Pleskavu. Pirmā pasaules kara laikā — evakuācijā Veližā un Voroņežā. No 1919. gada dzīvoja Kauņā, pasniedza Kauņas Universitātē. Publicējies lietuviešu avīzēs un žurnālos. 1901. gadā izdeva darbu Lietuviškos kalbos gramatika (latviešu: Lietuviešu valodas gramatika). Tā kā publicējumi lietuviski bija aizliegti, grāmata tika izdota Tilzītē, kas tolaik bija Vācijas sastāvā.