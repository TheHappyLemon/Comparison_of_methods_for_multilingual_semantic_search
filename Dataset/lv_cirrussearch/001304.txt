Dietilēteris (etoksietāns, CH3CH2−O−CH2CH3) ir plašāk pazīstamais ēteris. Bieži vien ar vārdu "ēteris" saprot tieši dietilēteri. Dietilēteris ir bezkrāsains, caurspīdīgs, viegli gaistošs un degtspējīgs šķidrums. Tas slikti šķīst ūdenī. Ētera tvaiki ir smagāki par gaisu. Dietilēteri atklājis alķīmiķis Lullijs XIII gadsimtā. Ēteri var iegūt, dehidratējot etanolu ar sērskābi paaugstinātā temperatūrā. Tādēļ dietilēteri dažkārt dēvē par sēra ēteri. Reaģējot ar gaisa skābekli, dietilēteris veido peroksīdus ar augstāku viršanas temperatūru. Tie ir sprāgstvielas, tādēļ ilgi stāvējuša ētera destilācija ir bīstama (nedrīkst destilēt ēteri līdz beigām). No šādiem nevēlamiem peroksīdiem var atbrīvoties, pievienojot ēterim reducētājus. Dietilēterim ir liels cetānskaitlis, tāpēc to dažreiz lieto, lai varētu vieglāk iedarbināt dīzeļmotorus. Izmanto arī piroksilīna un sintētisko sveķu rūpniecībā. Agrāk dietilēteri lietoja par vispārējās anestēzijas līdzekli. Dietilēteris ir labs šķīdinātājs. Ētera maisījumu ar cietu CO2 izmanto zemu temperatūru (līdz -80 °C) iegūšanai. Vikikrātuvē par šo tēmu ir pieejami multivides faili. Skatīt: Dietilēteris. Encyclopædia Britannica raksts (angliski) Krievijas Lielās enciklopēdijas raksts (krieviski)