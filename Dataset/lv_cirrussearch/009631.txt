Igaunijas marka (igauņu: Eesti mark) bija Igaunijas nacionālā valūta no 1918. līdz 1928. gadam, kad to nomainīja ar Igaunijas kronu. Viena marka atbilda 100 penijiem. 1918. gadā, kad tika proklamēta Igaunijas Republika, tās teritorijā par maksāšanas līdzekli tika izmantotas vācu ostmarkas. Vēlāk paralēli sāka cirkulēt arī Padomju Krievijas valūta, tomēr jau 1918. gada novembrī Igaunijas Finanšu ministrija izdeva rīkojumu par Igaunijas markas laišanu apgrozībā. Līdz 1919. gada martam, kad tika uzsākta marku drukāšana, valūtas vietā tika izdotas Valsts kases biļetes. Pirmās markas izgatavoja Tallinas tipogrāfijā un Helsinku litogrāfijā. 1919. gada jūnijā gatavā valūta tika nogādātas Valsts tipogrāfijā Tallinā, lai tās tālāk varētu laist apgrozībā. Igaunijas markas tika mainītas 1 pret 1 ar vāciešu okupācijas varas iestāžu izlaistajām ostmarkām. Uz pirmajām banknotēm teksts bija dublēts četrās vietējās valodās — igauņu, vācu, zviedru un krievu. Par valūtas emisiju bija atbildīga Igaunijas Banka, kas kopš 1919. gada 30. aprīļa bija valsts centrālā banka. 1924. gadā apgrozībā paralēli markām parādījās kronas, kas 1928. gada 1. janvārī naudas reformas rezultātā pilnībā aizstāja markas. Viena krona tika mainīta pret 100 markām.