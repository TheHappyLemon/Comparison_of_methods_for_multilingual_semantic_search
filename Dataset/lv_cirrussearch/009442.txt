Fobos-2 bija PSRS starpplanētu zonde, kas paredzēta Marsa pavadoņa Fobosa izpētei. Tas bija viens no diviem Fobos programmas kosmiskajiem aparātiem. Misija negaidīti beidzās priekšlaicīgi, nepabeidzot galveno pētījumu fāzi. Aparāts startēja 1988. gada 12. jūlijā. Un 1989. gada martā iegāja orbītā ap Marsu. "Fobos-2" uzdevums bija pietuvoties Marsa pavadonim Fobosam un uz tā nomest īpašus pētnieciskos robotus. Brīdī, kad aparāts atradās 50 metru attālumā no pavadoņa, sakari pazuda un tos neizdevās atgūt, līdz 1989. gada 27. martā tika paziņots, ka aparāts ir zaudēts. Aparāts, visdrīzāk, tika zaudēts datorprogrammatūras kļūmes dēļ, taču dažādu NLO un citplanētiešu fanu aprindās ir populārs uzskats, ka "Fobos-2" tika "notriekts", jo pašā pēdējā, no "Fobos-2" saņemtajā attēlā esot redzams kaut kāds objekts, kurš, acīmredzot, vēlāk ir notriecis "Fobos-2". Eksperti, apskatot šīs aizdomīgās fotogrāfijas gan ir nonākuši pie secinājuma, ka "Fobos-2" ir uzņēmis paša pavadoņa Fobosa mesto ēnu uz Marsa, taču šāds paskaidrojums daudzus neapmierina un "Fobos-2" pazušana tā arī paliek kā viena no populārākajām citplanētiešu pasaciņām.