Nezināma vērtība "Paraksts" Kurts Donalds Kobeins (angļu: Kurt Donald Cobain, dzimis 1967. gada 20. februārī, miris 1994. gada 5. aprīlī) bija amerikāņu dziedātājs, dziesmu tekstu autors, ģitārists, labāk pazīstams kā amerikāņu grupas Nirvana līderis. Kobeins kopā ar Kristu Novoseliču izveidoja grupu Nirvana 1987. gadā Sietlā, Vašingtonas štatā ASV. Grupas debijas albums Bleach tika izdots 1989. gadā par nieka 600 dolāriem zem neatkarīgas Sietlas ierakstu kompānijas Sub Pop. Grupa nosprauda savu nākamo mērķi uz slavu, un tika ierakstīts līdz šim veiksmīgākais singls "Smells Like Teen Spirit" no Nirvana otrā albuma "Nevermind" (1991). Pēc panākumiem bagātā albuma "Nevermind", Nirvana tika nodēvētā par "parauggrupu", bet Kurts par "jaunās paaudzes pārstāvi." Lai arī jaunieši vai juka prātā izdzirdot Kobeina balsi, dziesmu tekstus un ģitāras skaņas, pats Kurts nebija apmierināts ar tāda veida salīdzinājumu, jo uzskatīja, ka publika ir pārpratusi to, ko viņš vēlas pateikt ar šīm dziesmām. Nirvana savu pēdējo albumu "In Utero" izdeva 1993. gadā. Kurts savus pēdējos dzīves gadus aizvadīja cīnoties ar heroīna atkarību, slavu un publisko tēlu, kā arī ar mediju spiedienu uz savu un sievas Kortnijas Lavas personīgo dzīvi. Lielāko dzīves daļu Kurts cīnījās ar slimību un depresiju. 1994. gada 8. aprīlī Kobeins tika atrasts miris ar šāviena brūci galvā savā privātmājā Sietlā. Oficiālais nāves iemesls ir pašnāvība, taču fani, žurnālisti un citas personas vēl joprojām apstrīd Kurta nāves iemeslu apgalvojot, ka viņš tika noslepkavots. Kopš Nirvana debijas albuma izdošanas, ASV ir pārdoti vairāk kā 25 miljoni ierakstu un vairāk kā 50 miljoni ierakstu pasaulē. Kurts Kobeins piedzima 1967. gada 20. februārī Aberdīnā, ASV. Viņa māte Vendija strādāja par viesmīli, bet viņa tēvs Dons par automehāniķi. Kopš agras bērnības Kurts sāka interesēties par mūziku. Viņa vecāki izšķīrās, kad viņam bija deviņi gadi. Gadu pēc vecāku šķiršanās, Kurts pārcēlās uz dzīvi Montesano, Vašingtonas štatā. Montesano viņš dzīvoja kopā ar savu tēvu, bet pēc tam viņš tur dzīvoja ar saviem draugiem un radiem. Kad Kurts mācijās vidusskolā, viņš dzīvoja pie savas mātes. Astoņpadsmit gadu vecumā, 1985. gada decembrī, Kurts kopā ar basģitāristu Deilu Kroveru (Melvins) un bundzinieku Gregu Hokansonu nodibināja savu pirmo grupu Fecal Matter. Neilgi pēc izveidošanas, Gregs grupu pameta, un Kurts ar Deilu turpināja spēlēt divatā. Abi nolēma doties uz Sietlu pie Kurta tantes Mērijas, lai ierakstītu demo kaseti, kuru vēlāk, atgriežoties atpakaļ Aberdīnā, sarakstīja vairākās kopijās. "Kurts ieradās ar milzīgu kladi pilnu ar dziesmu tekstiem," atceras Mērija, kura parādīja, kā apieties ar aparatūru, kā ierakstīt vokālu un instrumentus. "Dziesmu tekstos bija jūtamas dusmas un dumpīgums, galvenokārt tika kritizēta apkārtējā sabiedrība. Kurtam nepatika attieksme skolās, kur bērni uzskatīja, ka ir pārāki pār citiem, jo pareizi ģērbās, ir izskatīgi, vai ir daudz naudas." Demo kasetē ar nosaukumu "Illiteracy Will Prevail" tika iekļautas sešpadsmit dziesmas, bet tikai dažām no tām ir zināmi nosaukumi: "Suicide Samurai" (zināma arī kā "Anorexorcist"), "Bambi Slaughter" (stāsts par zēnu, kurš ieķīlāja savu vecāku kāzu gredzenus), "Buffy's Pregnant" (Bafija no ASV televīzijas pārraides "Ģimenes dēka." Zināma arī kā "Class of '86"), "Downer," "Laminated Effect" (zināma arī kā "Made Not Born"), "Spank Thru," "Accusation," "Insurance," "Boatakk," "Blather's Log" (zināma arī kā "Vaseline"), "The End," "Instrumental," un "Sound of Dentage." Pirmo reizi baumas par šādas kasetes pieejamību parādījās Maikla Azerada biogrāfiskajā grāmatā par Kurtu Kobeinu "Come As You Are." Tā bija tik ļoti pieprasīta, ka 1997. gadā plašākā sabiedrībā parādījās viltota šīs kasetes kopija, taču 2009. gada novembrī dažādos interneta saitos bija iespēja lejuplādēt īsto šīs kasetes kopiju, kura autentiskumu atzina kolekcionārs Maiks Ziglers un citi, kuri bija to dzirdējuši iepriekš. 1986. gada janvārī grupai pievienojās basģitārists Buzs Osborns un bundzinieks Maiks Dilards, taču arī šim sastāvam nebija lemts ilgs mūžs. Pēc Kurta domām, Osbornam bija nenopietna attieksme, un grupa savu darbību pārtrauca. Pēc grupas izjukšanas, Kurts saviem draugiem un citiem apkārtējiem dalīja "Illiteracy Will Prevail" demo kasetes kopijas ar cerību izveidot jaunu grupu. Šī kasete Kurtam nozīmēja ļoti daudz, jo pats uzskatīja, ka tā parāda viņa talantu. Pēc gada ilgas meklēšanas, Osborna draugs Krists Novoseličs piedāvāja Kurtam izveidot jaunu grupu, kura vēlāk tika nodēvēta par Nirvana. Kurta 14. dzimšanas dienā viņa tēvocis Čaks viņam lika izvēlēties starp ģitāru un velosipēdu. Kurts izvēlējās ģitāru. Kurts mēģināja sacerēt savu dziesmu. Vidusskolā viņš satikās ar Kristu Novoseliču. Kurts un Krists izveidoja grupu Nirvana. Kurts un Krists meklēja grupai bundzinieku. Par grupas bundzinieku kļuva Čeds Čannings. Par grupas izdevējkompāniju kļuva Sub Pop Records. Grupa izlaida savu pirmo albumu Bleach. Kurts nebija apmierināts ar Čedu Čanningu un tāpēc viņš viņu atlaida. Viņa vietā nāca Deivs Grols. Grupas otrais albums Nevermind nesa lielus panākumus. Vēlāk grupa ierakstīja albumu In Utero. Pamatraksts: Kortnija Lava Kortnija Lava pirmo reizi Kurtu ieraudzīja naktsklubā Satyricon, kur jaunības gados Lava bieži uzturējās. Kobeins ar savu tobrīd vēl mazpazīstamo grupu Nirvana tovakar uzstājās kopā ar grupu Oily Bloodmen. Kādā no brīžiem, Kurts devās garām Kortnijai, kura sēdējā kopā ar vēl kādu draugu un centās uzsākt sarunu ar Kobeinu: "Tu izskaties kā Deivs Pirners (grupas Soul Asylum vokālists)." Jau nākamajā mirklī abi atradās uz grīdas cīkstoties. Līdz nākamai satikšanās reizei bija jāgaida divi gadi. Kortnija bija kā apmāta ar Kurtu un sekoja līdzi viņa karjerai līdz pat 1990. gadam, kad abi atkal satikās nu jau mierīgākā gaisotnē. Lava pateica Deivam Grolam, kurš tobrīd satikās ar Dženiferu Finču, Kortnijas draudzenei un bijušajai Holes basģitāristei, ka viņa ir saķērusies Kurtā. Lava centās pietuvoties mūziķim, taču Kurts no tā izvairījās, kā arī vairākas reizes atteica Kortnijas piedāvājumiem satikties, jo nebija pārliecināts, ka vēlas attiecības. "Biju apņēmības pilns būt vecpuisis vēl pāris mēnešus [...] Taču Kortnija man iepatikās uzreiz, un bija ļoti grūti atturēties no viņas uz tik ilgu laiku." Kobeins jau iepriekš bija redzējis Kortniju filmā Straight To Hell, kur viņa attēloja galveno lomu, taču abi oficiāli tika iepazīstināti 1991. gada maijā grupu L7 un Butthole Surfers koncertā Losandželosā. Tā paša gada nogalē, Kurts un Kortnija bieži pavadīja laiku kopā, atrodot kopīgu valodu, lietojot narkotikas. 1992. gadā, aptuveni tajā laikā, kad Nirvana izpildīja savu slaveno iznācienu ASV televīzijas pārraidē Saturday Night Live, Lava uzzināja, ka ir stāvoklī. 1992. gada 24. februārī, dažas dienas pēc Nirvana koncerttūres Pacific Rim noslēguma, Kurts ar Kortniju salaulājās Vaikiki pludmalē Havaju salās. Lavai mugurā bija satīna un mežģīņu kleita, kuru kādreiz valkāja amerikāņu aktrise Fransisa Farmera, bet Kurtam — zaļa flaneļu pidžama, jo bija pārāk slinks, lai uzvilktu ko klasiskāku. 1992. gada 18. augustā pasaulē nāca abu meita Fransisa Bīna Kobeina. 1992. gadā žurnāla Vanity Fair rakstā Lava atzinās, ka bija lietojusi heroīnu, kad, pašai to vēl nezinot, bija stāvoklī. Kortnija vēlāk gan atzina, ka žurnālisti esot viņu nepareizi sapratuši, kas savukārt radīja dažādu mediju diskusijas par pāra aizraušanos ar narkotikām. Lai gan Kortnijas un Kurta attiecības bieži tika publiski apspriestas, pēc šī raksta publicēšanas, abiem tika pievērsta vēl nebijusi uzmanība. Daudzi žurnālisti vēlējās uzzināt, vai Fransisa piedzimšanas laikā jau bija atkarīga no narkotikām. Losandželosas bērnu aizsardzības nodaļa abus izsauca uz tiesu par sliktu bērnu audzināšanu. Tiesa atņēma Kurtam un Kortnijai bērnu aprūpes tiesības, un divus mēnešus vecā Fransisa nonāca Lavas māsas Džeimijas aprūpē uz vairākām nedēļām. Vēlāk pāris tiesības atguva vienojoties, ka regulāri nodos urīna analīzes, lai pārliecinātos, ka netiek lietotas narkotikas, kā arī abus regulāri apmeklēs sociālie darbinieki. Pēc vairākiem mēnešiem abiem tika piešķirta pilna aizbildniecība pār savu meitu. Azerrad, p. 22 Vikikrātuvē par šo tēmu ir pieejami multivides faili. Skatīt: Kurts Kobeins. Latvijas Nacionālās enciklopēdijas šķirklis Encyclopædia Britannica raksts (angliski) Encyclopædia Universalis raksts (franciski) Kurta Kobeina & Nirvana fakti (latviski)