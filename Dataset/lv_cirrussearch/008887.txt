Mars-4 bija kārtējais PSRS mēģinājums ievadīt aparātu orbītā ap Marsu. Aparāts startēja 1973. gada 21. jūlijā un veiksmīgi sasniedza Zemes orbītu. Pusotru stundu vēlāk trešā raķešpakāpe ievadīja aparātu orbītā uz Marsu. 1974. gada 10. februārī aparāts sasniedza Marsu, taču bojātā datorprocesora dēļ (procesors nebija pienācīgi aizsargāts pret kosmiskajiem stariem) netika ieslēgti bremzēšanas dzinēji, kuriem vajadzēja ievadīt "Mars-4" orbītā ap Marsu. Rezultātā aparāts palidoja garām Marsam 2200 kilometru attālumā un atsūtīja tikai vienu, sliktas kvalitātes fotogrāfiju. Pēc Marsa pārlidošanas aparāts iegāja heliocentriskā orbītā un kādu laiku vēl ieguva informāciju par starpplanētu telpu.