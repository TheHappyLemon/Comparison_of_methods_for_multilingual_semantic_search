Evarists Galuā (franču: Évariste Galois; dzimis 1811. gada 25. oktobrī, miris 1832. gada 31. maijā) bija franču matemātiķis. Dzimis 1811. gada 25. oktobrī Burglarēnas pilsētā netālu no Parīzes. Viņa tēvs Nikolā bija ilggadējs skolas direktors. Zēnu galvenokārt audzināja māte, kas viņu iepazīstināja ar latīņu un grieķu literatūru. Par Evarista bērnību zināms maz, vairāk atmiņu saglabājies no skolas biedriem. Divpadsmit gadu vecumā iestājās Luidegrāva koledžā, kur galvenokārt mācījās augstākās buržuāzijas bērni. Skolotāji ievēroja audzēkņa spējas, un tādēļ Evarists saņēma stipendiju un dzīvoja koledžas apgādībā. Pirmajās trijās klasēs Evaristu devēja par labu skolēnu, bet priekšpēdējā klasē zēnam bija jāmācās otru gadu, jo skolotāji uzskatīja, ka viņam ir vāja veselība un spriedumi "vēl neesot nobrieduši". Mācoties otru gadu, Galuā pievērsās matemātikai, kas saistīja zinātkāro prātu. Viņš ātri uztvēra matemātikas loģisko struktūru un dažās dienās izlasīja Ležandra "Ģeometriju". Tad nāca kārta Lagranža darbiem "Skaitlisko vienādojumu atrisināšana", "Analītisko funkciju teorija”9" un "Lekcijas funkciju teorijā". Šo darbu lasīšana un attiecīgo uzdevumu risināšana attīstīja jaunajā matemātiķī paredzēšanas spēju. Galuā divas reizes bija kārtojis matemātikas iestājeksāmenus, bet abas reizes neveiksmīgi. Galuā biogrāfi uzskata, ka pie vainas ir jaunieša raksturs. Pastāv uzskats, ka viņš esot sadusmojies par eksaminatoru pārāk elementārajiem jautājumiem un pat metis kādam ar tāfeles lupatu. Evarista Galuā atstāto matemātikas mantojumu īsti novērtēja tikai daudzus gadus pēc viņa nāves.