Floridas sīlis jeb Floridas krūmu sīlis (Aphelocoma coerulescens) ir vārnu dzimtas (Corvidae) putns. Tā ir visretāk sastopamā suga krūmu sīļu ģintī. Ģeogrāfisko variāciju nav. Floridas sīlis ir sastopams tikai Ziemeļamerikā, Floridas pussalā. Tā ir vienīgā endēmā putnu suga Floridā. Floridas sīlis dzīvo šajā reģionā jau vismaz 2 miljonus gadu. Viens no Floridas sīļa populācijas apdraudējumiem ir putna spēja ātri pierast pie cilvēka un cilvēku vēlmes tos piebarot. Krūmu sīlis labprāt barojas no cilvēka rokas, bet tas savukārt noved pie tā, ka piebarotie sīļi agrāk pavasarī pārojas un sāk agrāk ligzdot. Mazos putnēnus Floridas sīlis baro ar tauriņu kāpuriem, un, ja putnēni ir izšķīlušies pārāk agri, tie aiziet bojā vai cieš no bada. Floridas sīlis ir vidēja auguma vārnu dzimtas putns, tā ķermeņa garums ir apmēram 28 cm, svars 75—85 g. Tēviņi ir nedaudz lielāki nekā mātītes, bet apspalvojums abiem dzimumiem ir vienāds. Tas ir pelēks ar zilu galvu, spārniem un asti. Kakls mugurpusē ir zils, bet pakakle ir pelēka. Knābis un kājas pelēkas. Floridas sīlis ir sastopams centrālajā Floridas daļā, kuras nabadzīgajā augsnē aug gandrīz tikai krūmi, videi ir raksturīgs sausums un reizēm reģionu piemeklē ugunsgrēki. Skarbajos apstākļos augu dažādība ir neliela, raksturīgākie koki un krūmi ir Floridas smilšu priede (Pinus clausa), Čapmana ozols (Quercus chapmanii), miršu ozols (Quercus myrtifolia), Floridas rozmarīns (Ceratiola ericoides) un indiāņu vīģe (Opuntia humifusa). Floridas sīlis ir visēdājs, tas barojas ar zīlēm, sēklām, zemesriekstiem, kukaiņiem, koku vardēm, bruņurupučiem, čūskām, ķirzakām un pelēm, kā arī pie izdevības tas izēd citiem putniem olas un putnēnus, tomēr tas notiek ļoti reti. Katru gadu krūmu sīlis savāc tūkstošiem zīļu un tās noslēpj smiltīs. Ar tām sīlis barojas ziemā un pavasarī. Ne visas zīles tiek atrastas, tādēļ Floridas sīlis ir galvenais ozolu stādītājs Floridā. Floridas sīlis veido pāri uz mūžu. Katru gadu tas būvē jaunu ligzdu. Tā ir vīta no zariņiem un palmu šķiedrām. Ligzda tiek būvēta kādā zemā krūmā apmēram 1 metra augstumā no zemes. Floridas sīlim liela nozīme mazuļu audzināšanā ir paplašinātai ģimenei. Tā sastāv no dominējošā pāra un iepriekšējo gadu bērniem, kas palīdz vecākiem barot jaunos putnēnus. Bars ne tikai kopīgi baro mazuļus, bet arī sargā teritoriju no ienaidniekiem un citām Floridas sīļu ģimenēm. Jaunie sīļi paliek kopā ar vecākiem vairākus gadus un pamet ģimeni pēc 2—3 gadiem. Barā dzīvo 2—8 pieauguši putni. Kamēr Floridas sīlim vēl nav paplašinātas ģimenes, tas izaudzina krietni mazāk putnēnus. Riests Floridas sīļiem sākas martā un turpinās līdz jūnijam. Dējumā ir 3—4 olas, inkubācijas periods ilgst 18 dienas. Apspalvojums izaug pēc 16—19 dienām. Jaunos putnus no pieaugušajiem var atšķirt pēc apspalvojuma uz galvas. Tas ir pelēkbrūns nevis zils, kas raksturīgs pieaugušajiem krūmu sīļiem. Pelēkbrūnās spalvas pakāpeniski nomainās pret zilajām spalvām. «Florida scrub-jay (Aphelocoma coerulescens)». Arhivēts no oriģināla, laiks: 2011. gada 11. janvārī. Skatīts: 2010. gada 12. novembrī. Arhivēts 2011. gada 11. janvārī, Wayback Machine vietnē. World Bird List: Crows, mudnesters & birds-of-paradise, 2018 Annette Sauter (2005), Shall We Feed Suburban Florida Scrub-Jays Aphelocoma coerulescens? Florida sand pine scrub «Plants of the Florida Scrub». Arhivēts no oriģināla, laiks: 2009. gada 2. aprīlī. Skatīts: 2009. gada 20. janvārī. Floridas sīļa foto galerija (ARKive) The Florida Scrub-Jay: A Species in Peril Arhivēts 2010. gada 21. jūnijā, Wayback Machine vietnē. Saving the Florida Skrab Jay Florida Scrub Jay Surveys