Haralds V (norvēģu: Harald V; dzimis 1937. gada 21. februārī) ir Norvēģijas karalis. Sācis valdīt pēc tēva karaļa Ūlava V nāves 1991. gadā. Dzimis Norvēģijas karaļu rezidencē Skaugumā un ir pirmais karalis, kas dzimis Norvēģijā pēc 1370. gadā dzimušā Olafa IV. Haraldam V ir divas māsas — Ragnhilda un Astrīda. Otrā pasaules kara laikā pēc Vācijas iebrukuma Norvēģijā Haralds V kopā ar māti un māsām uzturējās ASV, bet tēvs un vectēvs — karalis Hokons VII — bija kopā ar trimdas valdību Lielbritānijā. Pēc kara mācījās Oslo Universitātē, Norvēģijas kara akadēmijā un Oksfordas Universitātē. 1968. gada 29. augustā Haralds V apprecējās ar kokrūpnieka meitu Sonju Haraldsenu. Šīs laulības bija pagrieziena punkts monarhijas vēsturē, jo nākamā karaliene, pretēji gadsimtu tradīcijām, nebija dižciltīgā. Haralds šīs laulības izcīnīja, desmit gadus satiekoties ar Sonju un deklarējot, ka viņš vai nu neprecēsies vispār, vai precēs tieši Sonju Haraldsenu. Būdams kroņprincis, Haralds V pārstāvēja Norvēģiju burāšanā trijās olimpiskajās spēlēs (1964, 1968, 1972). Vikikrātuvē par šo tēmu ir pieejami multivides faili. Skatīt: Haralds V Gliksburgs. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)