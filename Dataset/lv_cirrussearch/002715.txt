STS-132 bija Space Shuttle Atlantis ekspedīcija uz Starptautisko kosmosa staciju (SKS). Stacijas lidojumu programmā šī misija apzīmēta kā ISS-ULF4. Starts notika 2010. gada 14. maijā, kosmoplāns nolaidās 2010. gada 26. maijā. Šis bija pēdējais plānotais Atlantis lidojums. STS-133 misijas uzdevums bija stacijā nogādāt Krievijas moduli Rassvet, kā arī dažādas iekārtas ar kravas platformu ICC-VLD. Tika veiktas trīs iziešanas kosmosā. Kosmoplāna Endeavour apkalpe augšupceļā un lejupceļā: 14. maijs 18:20 — 15. maijs 00:20 UTC Atlantis startēja 2010. gada 14. maijā 18:20:09 UTC no Kenedija kosmosa centra starta kompleksa 39A. Pēc ieiešanas orbītā tika atvērta kosmoplāna kravas telpa un izvērsta Ku joslas antena. 15. maijs 08:20 — 23:20 UTC Tika veikta Atlantis karstumizolācijas pārklājuma apskate ar manipulatora palīdzību. Darbojoties ar to, radās problēma ar kameras un skenējošā lāzera precīzu pozicionēšanu. Nofotografējot instrumentu caur kosmoplāna logu, tika secināts, ka tam traucē iestrēdzis kabelis. Tika nolemts kosmoplāna apskati veikt ar otru instrumentu komplektu, kuram ir zemāka izšķirtspēja nekā galvenajam, turklāt tam nav apgaismošanas ierīces. 16. maijs 07:20 — 22:50 UTC Atlantis ar SKS saslēdzās 16. maijā 14:28 UTC pie adaptera PMA-2. 15:35 kopējais stacijas komplekss ar kosmoplāna mazajiem dzinējiem tika pagriezts par 180° tā, lai minimizētu mikrometeorīdu ietekmi uz Space Shuttle. Lūkas uz staciju tika atvērtas 16:18 UTC. Pēc īsas sasveicināšanās ceremonijas apkalpe sāka krājumu un iekārtu pārnešanu. Pulksten 19 UTC Pīrss Sellerss un Treisija Koldvela ar Canadarm-2 no Atlantis kravas telpas izcēla kravas platformu ICC-VLD un 21:11 to novietoja uz mobilā transportiera stacijas fermas priekšgalā. Pirmoreiz stacijas manipulators tika vadīts no Cupola moduļa. 17. maijs 07:20 — 22:50 UTC 17. maijā notika pirmā iziešana kosmosā, kuru veica Gerets Reismens un Stīvens Bovens, tā sākās 11:55 UTC. Vispirms viņi devās uz mobilo transportieri, uz kura iepriekšējā dienā tika uzlikta kravas platforma. No tās viņi 12:57 noņēma Ku joslas Space To Ground Antenna (SGANT) antenas mastu (2,4 m garumā). Reismens, kurš bija piestiprinājies pie stacijas manipulatora, turēja mastu un tika pārvietots uz Z1 segmentu. Tikmēr Bovens uz kravas platformas izpakoja manipulatora Dextre instrumentus. Pēc tam viņš pārvietojās uz Z1. 13:49 antenas masts bija piestiprināts. Reismens atgriezās pie ICC-VLD, kur paņēma antenas šķīvi (1,8 m diametrā). Pa to laiku Bovens mastam pievienoja elektroenergijas un signāla kabeļus. 14:20 stacijā notika problēma, kad uz īsu laiku izslēdzās Canadarm-2 vadība. Pārtraukums radās brīdī, kad Bovens noņēma elektroligzdas vāciņu, lai pievienotu antenas kabeli. Stacijas vadības dators bija konstatējis kļūdu un izslēdzās. 14:33 manipulatora darbība tika atjaunota un darbs atklātā kosmosā turpinājās. 14:44 Reismens ieradās pie platformas, paņēma antenu un tika pārvietots atpakaļ uz Z1. 15:40 antenas šķīvis tika piestiprināts uz masta. Pēc tam astronauti pievienoja kabeļus. 16:25 darbs pie antenas bija pabeigts. Izrādījās, ka antena pie masta nebija cieši piestiprināta, tādēļ viņi nenoņēma transportēšanas stiprinājumus, lai tā negrieztos. Papildus tam Bovens antenu pie masta piesēja ar auklu. Problēmas cēlonis tika atstāts risināšanai NASA speciālistiem. 16:30 Reismens uz manipulatora ieradās pie ICC-VLD un noņēma stiprinājumus no Dextre instrumentu turētājplatformas. 17:04 viņš noņēma šo iekārtu. Pa to laiku Bovens devas uz slūžu kameru, lai papildinātu skafandra slāpekļa krājumus, kur ieradās 17:25. Pēc tam viņš devās pie Dextre robota, lai kopā ar Reismenu piestiprinātu instrumentu turētāju. Viņiem izdevās pieskrūvēt tikai trīs no četrām skrūvēm instrumentu turētājam. Reismens tam sāka pievienot kabeļus. Bovens pa to laiku devās uz transporta platformu, lai noņemt akumulatoru stiprinājumus. 18:38 Bovens beidza darbu un 18:43 Reismens atvienojās no manipulatora. Viņi savāca savus instrumentus un devās uz slūžu kameru. Iziešana beidzās 19:19 UTC. Gatavojoties Rassvet uzstādīšanai, ar kosmoplāna manipulatoru tika satverts modulis kravas telpā, bet izcelšana paredzēta nākamajā dienā. 18. maijs 06:50 — 22:50 UTC Krievijas moduļa Rassvet pārvietošanas darbi sākās 09:20 UTC. 09:46 tika atlaisti moduļa stiprinājumi. Atlantis manipulators, kuru vadīja K. Hems un D. Antonelli, 09:50 sāka izcelt moduli no kravas telpas. 10:14 Rassvet saņēma stacijas manipulators, kuru vadīja G. Reismens un P. Sellerss no Cupola moduļa. O. Kotovs operāciju kontrolēja no stacijas Krievijas segmenta. 10:40 tika atvienots Space Shuttle manipulators. 11:09 Rassvet atradās pie Zarja apakšējā porta. 12:19 modulis tika pievienots pie Zarja. 12:30 nostrādāja savilcējmehānisms, kas pilnībā savienoja abus moduļus. Dienas vidū Reismens un Sellerss ar stacijas manipulatoru no Atlantis kravas telpas izņēma sensoru pagarinātājstieni OBSS, kuru pēc tam satvēra kosmoplāna manipulators, kuru vadīja Hems un Antonelli. 19. maijs 06:20 — 21:50 UTC Otro iziešanu kosmosā realizēja Stīvens Bovens un Maikls Gūds. Stacijas manipulatoru vadīja G. Reismens un P. Sellerss, operāciju koordinēja D. Antonelli. Iziešana sākās 10:38 UTC. Vispirms Gūds devās uz P6 segmentu, bet Bovens — uz OBSS sensoru stieni, kur atbrīvoja iestrēgušo kabeli. Pēc tam Bovens arī devās uz P6. Gūds pa to laiku bija noņēmis sešu akumulatoru stiprinājumus P6 segmentā. 12:28 Gūds pievienoja pirmajam akumulatoram rokturi un izcēla to ārā. Pēc tam viņš īslaicīgai glabāšanai to piestiprināja pie P6. Bovens jauno akumulatoru paņēma no transportplatformas un padeva Gūdam. 13:05 pirmais akumulators bija uzstādīts. 13:18 Gūds izņēma otru veco akumulatoru un nodeva Bovenam, kurš to nostiprināja uz kravas platformas pirmā izņemtā vietā. 14:07 otra jaunā baterija bija uzstādīta. Trešais akumulators uz P6 tika uzstādīts 14:55. Lai gan pēc plāna viņiem vajadzēja nomainīt tikai trīs akumulatorus, kosmonauti darbus veica ar grafika apsteigšanu, tāpēc viņi kērās vēl pie vienas baterijas nomaiņas. Pulksten 16 ceturtais akumulators bija uzstādīts. Gūds un Bovens devās uz Z1 segmentu, kur līdz galam nebija piemontēta Ku joslas antena. Viņi stiprāk pievilka četras skrūves, likvidējot spraugu starp šķīvi un mastu. Pēc tam viņi noņēma transportēšanas stiprinājumus un auklu, ar kuru uzstādīšanas laikā bija piesieta antena. 17:32 astronauti atgriezās slūžu kamerā. 20. maijs 05:50 — 21:50 UTC O. Kotovs un A. Skvorcovs pēc hermētiskuma pārbaudes uz īsu laiku atvēra moduļa Rassvet lūku, lai paņemtu gaisa paraugus. Kotovs bija ievērojis, ka gaisā redzamas metāliskas skaidas. Viņi uzstādīja gaisa filtru un no lūkas noņēma saslēgšanās mehānismu. Kravu izkraušana no moduļa paredzēta pēc Atlantis aizlidošanas. Pēcpusdienā apkalpei bija atpūtas laiks. Gūds un Reismens gatavojās trešajai iziešanai kosmosā. 21. maijs 05:50 — 21:20 UTC Trešajā iziešanā kosmosā piedalījās Maikls Gūds un Gerets Reismens. Stacijas manipulatoru vadīja P. Sellerss un T. Koldvela, operāciju koordinēja D. Antonelli un S. Bovens. Iziešana sākās 10:27 UTC. Sākotnēji kosmonauti devās uz P5 segmentu. 11:04 viņi uzstādīja dzesēšanas sistēmas pārvienotājvadus starp P4 un P4. Pēc tam viņi turpināja virzīties pa fermu uz P6, lai nomainītu akumulatorus. Gūds darbojās pie kravas platformas, bet Reismens pie P6. 12:13 uz P6 bija uzstādīta piektā baterija, bet 13:08 — sestā. 13:28 pēdējais vecais akumulators bija piestiprināts uz transportēšanas platformas. Astronauti savāca instrumentus un devās uz Atlantis kravas telpu. 15:28 viņi atvienoja manipulatora satvērējiekārtu un ar to devās uz Quest slūžu kameru. Pulksten 16 satvērējiekārta bija piestiprināta uz Quest. Jūlijā paredzēta iziešana kosmosā, kuras laikā šo satvērējiekārtu uzmontēs uz Zarja moduļa, lai nodrošinātu bāzes punktu Canadarm-2. Tad kosmonauti veica papilddarbus. Viņi devās uz Z1 sekciju, kur savāca un sapakoja instrumentus, kuri bija izmantoti iepriekšējās reizēs. Slūžu kameras lūka tika aizvērta 17:10. 22. maijs 05:20 — 20:50 UTC 08:20 ar stacijas manipulatoru, kuru vadīja Sellerss un Reismens, tika sākta transportplatformas ICC-VLD pārvietošanas operācija. Uz tās atradās seši nomontētie akumulatori. Kosmoplāna kravas telpā platforma tika ievietota 09:50. Pārējie kosmonauti pārvietoja mantas starp Atlantis un SKS. 23. maijs 04:50 — 20:50 UTC Tika pabeigta mantu pārnešana starp kosmoplānu un SKS. 12:10 notika atvadīšanās ceremonija. 12:43 tika aizvērtas lūkas. Pulksen 15 Atlantis staciju pagrieza atpakaļ par 180°. 15:22 UTC Atlantis atvienojās no stacijas. Tas veica tradicionālo stacijas aplidojumu. 16:38 kosmoplāns iedarbināja dzinējus, lai attālinātos no stacijas. 24. maijs 04:50 — 20:20 UTC Apkalpe veica kosmoplāna karstumizolācijas pārklājuma apskati ar manipulatoram piestiprinātā pagarinātājstieņa instrumentiem. Tika kārtotas un pakotas mantas atpakaļceļam uz zemi. 25. maijs 04:50 — 20:20 UTC Astronauti gatavojās atgriešanai uz Zemi. 26. maijs 04:50 — 12:49 UTC Atlantis molaidās 2010. gada 26. maijā 12:49 UTC uz Kenedija kosmosa centra skrejceļa Floridā. STS-132 MCC Status Report #15 Arhivēts 2010. gada 25. maijā, Wayback Machine vietnē., NASA, 2010-05-21 STS-132 MCC Status Report #17 Arhivēts 2010. gada 24. maijā, Wayback Machine vietnē., NASA, 2010-05-21 STS-132 NASA mājaslapā