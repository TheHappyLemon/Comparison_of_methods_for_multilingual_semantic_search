Ņikita Ņikiforovs (krievu: Никита Никифоров; dzimis 1983. gada 8. septembrī) ir Latvijas krievu izcelsmes jurists un politiķis. Bijis 10., 11., un 12. Saeimas deputāts no "Saskaņas Centra", ievēlēts no Rīgas vēlēšanu apgabala. 2001. gadā Ņikiforovs pabeidza Rīgas Centra humanitāro vidusskolu un ieguva vispārējo vidējo izglītību. 2005. gadā viņš absolvēja Baltijas Krievu institūtu, iegūstot bakalaura grādu jurisprudencē. 2007. gadā viņš šajā pašā augstskolā, pārsauktā par Baltijas Starptautisko akadēmiju, ieguva maģistra grādu šajā pašā jomā. 2010. gadā aizstāvējis zinātņu kandidāta disertāciju Maskavas Valsts starptautisko attiecību institūtā Pasaules politisko procesu katedrā. Kopš 2005. gada Ņikiforovs ir projektu vadītājs Baltijas Starptautiskajā akadēmijā. Kopš 2008. gada viņš ir arī Baltijas Psiholoģijas un menedžmenta institūta valdes loceklis. 2010. gadā Ņikiforovs piedalījās 10. Saeimas vēlēšanās. Viņš tika ievēlēts no "Saskaņas Centra" saraksta Rīgas apgabalā un deputāta mandātu ieguva 2. novembrī. Saeimā Ņikiforovs darbojas Juridiskajā komisijā, kā arī Publisko izdevumu un revīzijas komisijā. Līdz 2011. gada 10. februārim darbojās Budžeta un finanšu (nodokļu) komisijā. Ņikita Ņikiforovs ir darbojies arī "Parex bankas" pārņemšanas un reorganizācijas izvērtēšanas parlamentārās izmeklēšanas komisijā, kaut arī viņa tēvs bija bankas mazākuma akcionārs un bija iespējams interešu konflikts. Ņikita Ņikiforovs ir dzimis 1983. gada 8. septembrī. Precējies, ir divi bērni. Aizraujas ar kalnu slēpošanu un veikbordu. Dzīvo Jūrmalā. «Ņikita Ņikiforovs». Centrālā vēlēšanu komisija. Arhivēts no oriģināla, laiks: 2010. gada 14. augustā. Skatīts: 2011.06.12. «Ņikita Ņikiforovs». Saskaņas Centrs. Arhivēts no oriģināla, laiks: 2011. gada 28. jūnijā. Skatīts: 2011.06.12. «Ņikita Ņikiforovs». Gudras galvas. Arhivēts no oriģināla, laiks: 2011. gada 23. jūnijā. Skatīts: 2011.06.12. «Urbanovičs turpmāk strādās Saeimas Budžeta komisijā». Delfi. 2011.02.10. Skatīts: 2011.06.12. «Raidījums: KNAB norāda uz deputāta Ņikiforova interešu konflikta risku 'Parex' jautājumā». Delfi. 2011.03.20. Skatīts: 2011.06.12.