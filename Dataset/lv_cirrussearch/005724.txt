Jānis Reinis (dzimis 1960. gada 13. decembrī, miris 2016. gada 26. augustā) bija latviešu aktieris. Viņš ir strādājis Latvijas Nacionālajā teātrī un Dailes teātrī, kā arī piedalījies vairākās filmās. Jānis Reinis piedzima 1960. gada 13. decembrī Obeļos, Lietuvā. Bērnību pavadījis Subatē. 1983. gadā Reinis pabeidza studijas Drāmas teātra kursā. Šajā pašā gadā uzsāka darbu teātrī, tēloja galveno lomu lugā "Princis un ubaga zēns". 1984. gadā tēloja Romeo lomu Šekspīra lugā "Romeo un Džuljeta". Džuljetu atveidoja Reiņa nākamā sieva Lāsma Kugrēna. 1987. gadā Reinis notēloja vēl vienu nozīmīgu lomu teātrī — muzikantu Klāvu izrādē "Tikai muzikants". Starp citām teātra lomām bija arī Skapēns Moljēra "Skapēna nedarbos', Ķencis "Mērnieku laikos" un Ješka "Hipnotiskajā braucienā". Reinis attēlojis lomas vairākās kinofilmās un televīzijas seriālos. Pazīstamākā no tām ir Mārtiņa loma filmā "Rīgas sargi" (2007), kā arī Roberta loma populārajā Latvijas televīzijas seriālā "Sirdsmīļā Monika" (2000, 2015). Reinis strādāja teātrī līdz pat 2010. gadam, kad nācās pamest darbu alkohola radīto problēmu dēļ. Tomēr pēc trim gadiem intervijā žurnālam "Privātā dzīve" viņš pastāstīja, ka no alkohola atkarības ir atbrīvojies. Viņš bija arī vēlreiz apprecējies — ar Vitu Frinbergu. No 2015. gada rudens Reinis strādāja par taksometra šoferi, kā arī bija iesaistījies ar aktiera darbu saistītos projektos. 2016. gada 26. augustā Reinis nomira pēkšņā nāvē 55 gadu vecumā. «Miris latviešu aktieris Jānis Reinis». apollo.lv. 2016. gada 27. augustā. Skatīts: 2016. gada 28. augustā. «Latgales laiks. Jānis Reinis sajūt bērnības smaržas». Arhivēts no oriģināla, laiks: 2022. gada 11. februārī. Skatīts: 2022. gada 11. februārī. «Mūžībā aizgājis aktieris Jānis Reinis». teatris.lv. Arhivēts no oriģināla, laiks: 2016. gada 1. Septembris. Skatīts: 2016. gada 30. augustā. «Aktieris Jānis Reinis vairs nelieto alkoholu». delfi.lv. 2013. gada 26. marts. Skatīts: 2016. gada 30. augustā. «Aktieris Jānis Reinis iztikai strādā par taksistu». kasjauns.lv. 2015. gada 18. oktobris. Skatīts: 2016. gada 30. augustā. Jānis Reinis filmas.lv Jānis Reinis izrades.lv IMDb profils (angliski)