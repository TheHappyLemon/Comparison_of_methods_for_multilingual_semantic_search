Braians Gajs Adamss (angļu: Bryan Guy Adams; dzimis 1959. gada 5. novembrī Kingstonā, Kanādā) ir kanādiešu dziedātājs, dziesmu autors, mūziķis, fotogrāfs. B. Adamss par saviem darbiem ir saņēmis vairākas balvas un ir ticis nominēts vairākām balvām, ieskaitot 18 iegūtās Žino balvas 56 nominācijās, tai skaitā 2000. gadā viņš saņēma balvu kā labākais vīrietis-vokālists. Tāpat ir ticis nominēts 15 Grammy balvām. Ieguvis vienu Grammy balvu nominācijā "Labākā dziesma, sarakstīta kinofilmai vai televīzijai" par dziesmu "(Everything I Do) I Do It For You" filmai "Robins Huds, zagļu princis" (Robin Hood: Prince of Thieves, 1991). Par šo dziesmu ticis nominēts arī Amerikas Kinoakadēmijas balvai, tomēr to neieguva. Vēl divas reizes nominēts Amerikas Kinoakadēmijas balvai par dziesmām filmās "Dons Žuans de Marko" (1994) un The Mirror Has Two Faces (1996). B. Adamss ir ieguvis Kanādas un Britu Kolumbijas ordeņus par savu ieguldījumu populārās mūzikas attīstībā. Vēl ir pazīstams fotogrāfs. Izdevis 10 studijas albumus: Bryan Adams, You Want It You Got It, Cuts Like a Knife, Reckless, Into the Fire, Waking Up the Neighbours, 18 til I Die, On a Day Like Today, Room Service, 11. Oficiālā mājaslapa (angliski) IMDb profils (angliski)