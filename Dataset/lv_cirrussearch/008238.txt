Seržs Jonass Ibaka Ngobila (franču: Serge Jonas Ibaka Ngobila; dzimis 1989. gada 18. septembrī Brazavilā, Kongo Republikā) ir profesionāls Kongo Republikā dzimis basketbolists, spēlē spēka uzbrucēja pozīcijā. Kopš 2011. gada Spānijas basketbola izlases dalībnieks. Pašlaik (2020) pārstāv Nacionālās basketbola asociācijas klubu Losandželosas "Clippers". 2019. gadā Toronto "Raptors" sastāvā kļuva par NBA čempionu. 2008. gada NBA draftā S. Ibaku Sietlas "SuperSonics" izraudzījās ar kopējo 24. kārtas numuru pirmajā izvēles kārtā. Viņš kļuva par pirmo basketbolistu no Kongo Republikas, kas tiek izraudzīts NBA draftā. S. Ibaka karjeru uzsāka dzimtajā Kongo Republikā, taču 2007. gadā spēlēja Spānijas LEB līgā (pēc spēka otra spēcīgākā līga valstī). Tajā viņš vienu sezonu pārstāvēja CB L'Hospitalet klubu. Pēc sezonas 2008. gada NBA draftā viņu Sietlas "SuperSonics" izraudzījās ar kopējo 24. kārtas numuru pirmajā izvēles kārtā. Pēc drafta S. Ibaku draftējušā Sietlas kluba turpinātāji Oklahomasitijas "Thunder" izlēma par labu viņa spēlēšanai Eiropā vēl vienu sezonu. 2008.—2009. gada sezonu viņš aizvadīja Liga ACB klubā Manresas "Bàsquet", tā sastāvā basketbolists vidēji spēlē guva 7,1 punktu un savāca 4,5 atlēkušās bumbas. Pēc šīs sezonas viņš devās uz NBA. NBA karjeras sākumā viņam bija grūtības ar angļu valodas apguvi, taču tagad viņš prot četras valodas. Debijas sezonā viņš bija labākais metienu bloķētājs starp visiem līgas debitantiem. Izslēgšanas spēļu pirmās kārtas otrajā spēlē pret Losandželosas "Lakers" viņš bloķēja septiņus pretinieku metienus, kas ir līgas rekords (viņš bija jaunākais spēlētājs, kurš izslēgšanas spēlēs ir bloķējis 7 metienus). Otrajā sezonā viņš piedalījās Visu zvaigžņu spēles slam-dunk konkursā, taču nekvalificējās finālam. 2016. gada vasarā S. Ibaka tika aizmainīts uz Orlando "Magic" pret Viktoru Oladipo, Ersanu Iljasovu un drafta tiesībām uz Domantu Saboni. 2017. gada februārī viņš tika aizmainīs uz Toronto "Raptors" pret Terensu Rosu un nākotnes pirmās kārtas drafta tiesībām (vēlāk tās tika izmantotas draftējot latviešu spēlētāju Anžeju Pasečņiku). "Raptors" sastāvā 2019. gadā kļuva par NBA čempionu. 2020. gada 25. novembrī noslēdza līgumu ar Losandželosas "Clippers". S. Ibaka spēlēja 2011. gada Eiropas čempionātā, kur pārstāvēja Spānijas izlasi. Spānijas pilsonību viņš ieguva tikai dažus mēnešus pirms finālturnīra sākuma. Eiropas čempionātā viņš Spānijas izlases sastāvā izcīnīja zelta medaļu. Piedalījās 2012. gada olimpiskajās spēlēs Londonā, kur Spānijas izlase izcīnīja sudraba medaļas, finālspēlē piekāpjoties ASV. Serge Ibaka Official site, sergeibaka.com Serge Ibaka Draft 2008 Profile Arhivēts 2012. gada 10. novembrī, Wayback Machine vietnē., nba.com Eiropas izlases naturalizē ASV saspēles vadītājus un Āfrikas centrus NBA profils (angliski) Basketball Reference profils (angliski)