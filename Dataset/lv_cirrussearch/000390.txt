Skandinaviska Enskilda Banken AB jeb saīsinājumā SEB ir Zviedrijas finanšu uzņēmumu grupa. SEB darbojas Skandināvijā, Baltijas valstīs, Vācijā, Polijā, Krievijā un Ukrainā, kā arī uztur stratēģisku klātbūtni vēl desmit citās valstīs. Uzņēmums izveidojās 1972. gadā, apvienojoties Stockholms Enskilda Bank un Skandinaviska Banken. 1993. gadā, apvienojot pēc Latvijas Bankas reorganizācijas neprivatizētās nodaļas, nodibināja AS Latvijas Universālā banka. 1994. gadā Latvijas Unibanku nodeva Privatizācijas aģentūras valdījumā, bet 1995. gadā tā tika reģistrēta kā privāta akciju sabiedrība (puse akciju piederēja privātajam kapitālam, puse - Latvijas valstij). 1996. gadā Latvijas Unibankas akcijas sāka kotēt Rīgas Fondu biržas oficiālajā sarakstā, par bankas akciju īpašniekiem kļuva Eiropas Rekonstrukcijas un attīstības banka un Swedfund International AB. Krievijas ekonomiskās krīzes laikā 1998. gadā Latvijas Unibanka uzsāka sadarbību ar Skandinaviska Enskilda Banken (SEB), kas 1999. gada 5. janvārī kļuva par Latvijas Unibankas akcionāru. 2001. gadā Unibanka pārtrauca akciju kotāciju Rīgas Fondu Biržā. 2005. gadā to pārdēvēja par SEB Unibanku, bet 2008. gadā par SEB banku. SEB banka «SEB Latvija. Vēsture». Arhivēts no oriģināla, laiks: 2020. gada 1. janvārī. Skatīts: 2020. gada 1. janvārī.