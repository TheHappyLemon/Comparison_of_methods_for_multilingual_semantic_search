Koordinātas: 35°21′29″N 138°43′52″E﻿ / ﻿35.35806°N 138.73111°E﻿ / 35.35806; 138.73111 Fudzi (japāņu: 富士山, Fujisan, izrunā: [ɸɯ̟ᵝʑisã̠ɴ]) ir Japānas augstākā virsotne. Kalna augstums ir 3776 m virs jūras līmeņa. Rietumu pasaulē tas pazīstams kā Fudzijama. Atrodas uz rietumiem no Japānas galvaspilsētas Tokijas, Sidzuokas un Jamanasi prefektūrās. Skaidrā dienā to var saskatīt no galvaspilsētas. Fudzi klasificēts kā aktīvs vulkāns (stratovulkāns) ar nelielu izvirduma risku. Pēdējais izvirdums notika 1707.-1708. gadā. Fudzi ir kļuvis par vienu no Japānas simboliem. No izseniem laikiem Fudzi ir svēts kalns, viens no Japānas "trim svētajiem kalniem" (三霊山, Sanreizan). Sievietēm tajā bija liegts kāpt līdz par 19. gadsimtam, Meidzi restaurācijai. Mūsdienās tas ir pazīstams tūristu galamērķis, kā arī alpīnistu iecienīts objekts. Oficiālā sezona ilgst no jūlija sākuma līdz augusta beigām. Daudzi uz turieni dodas tumsā, lai no rīta izbaudītu saullēktu. Fudzi kalns bieži parādās japāņu kultūrā, piemēram, dažādos mākslas darbos. Starp slavenākajiem darbiem ir Hokusai darbu sērija “36 skati uz Fudzi kalnu”. Fudzi kalns bieži atrodams arī japāņu literatūrā. 2013. gadā iekļauts UNESCO Pasaules mantojuma sarakstā ar nosaukumu “Fudzi — svētvieta un mākslinieciskās iedvesmas avots”. 864. gadā Fudzi ziemeļaustrumos izvirda lava, tā tecēja Senoumi ezerā (せの海), sadalot to uz pusēm. Mūsdienās ir divi ezeri — Saiko ezers (西湖) un Šojiko ezers (精進湖). Sacietējusī lava, kas sadalīja ezeru uz pusēm, ir nosaukta par Aokigaharu (青木ヶ原溶岩), un tā mūsdienās ir apaugusi ar mežu. Pēdējais Fudzi izvirdums sākās 1707. gada 16. decembrī un beidzās 1708. gada 1. janvārī, Edo periodā. Lai gan tas neizraisīja lavas plūsmu, izvirdumā atbrīvojās aptuveni 800 miljoni kubikmetru vulkānisko pelnu, kas izplatījās plašās teritorijās ap vulkānu, sasniedzot pat Edo gandrīz 100 kilometru tālāk. Edo vulkāniskie pelni bija vairākus centimetrus biezi. Izvirdums notika Fudzi kalna ziemeļaustrumu pusē un izveidoja trīs jaunas vulkāniskas atveres. Dabas katastrofa norisinājās vairākas dienas. Vikikrātuvē par šo tēmu ir pieejami multivides faili. Skatīt: Fudzi. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Pasaules vēstures enciklopēdijas raksts (angliski)}}