Karačeva (krievu: Кара́чев) ir pilsēta Brjanskas apgabala austrumos Krievijā, Karačevas rajona administratīvais centrs. Tajā dzīvo 19,6 tūkstoši iedzīvotāju. Pilsēta atrodas Sņežetas upes labajā krastā, ap 40 km uz austrumiem no Brjanskas. Karačeva ir viena no vecākajām pilsētām Brjanskas apgabalā. Tā pirmoreiz minēta hronikā 1146. gadā, kopā ar Brjansku un Sevsku. 13.-14. gadsimtā tā bija neatkarīgās Karačevas kņazistes galvaspilsēta. Šīs kņazistes teritorija bija izstiepta no Mosaļskas ziemeļaustrumos līdz Donas upei dienvidaustrumos. No 1356. gada Karačeva bija Lietuvas lielkņazistes, no 1503. — Maskavijas, vēlāk Krievijas caristes pakļautībā. Ap 1615. gadu Juku laikos (Смутное время) Karačevu gandrīz iznīcināja Polijas-Lietuvas kopvalsts karaspēks, tādēļ 1618. gadā Maskavā esot pieņemts lēmums pavisam likvidēt šo pilsētu, bet tas drīz atcelts. No 1778. līdz 1920. gadam Karačeva bija apriņķa pilsēta Orlas guberņā, tad Brjanskas guberņā (1920—1929). Vikikrātuvē par šo tēmu ir pieejami multivides faili. Skatīt: Karačeva. Krievijas Lielās enciklopēdijas raksts (krieviski)