Rīgas Motormuzejs ir muzejs Rīgā un ir lielākais seno spēkratu muzejs Baltijas valstīs. Muzejs dibināts 1989. gadā pēc Latvijas Antīko automobiļu kluba iniciatīvas. Muzejs atrodas Rīgas pilsētas austrumu daļā Mežciemā, S. Eizenšteina ielā 6, pie Biķernieku trases. Motormuzejs vāc, saglabā, restaurē un popularizē senos spēkratus kā Latvijas un pasaules industriālā mantojuma un materiālās kultūras sastāvdaļu. Muzejā pieejama bagātīga tehniskās literatūras lasītava. Muzejs ir valsts akciju sabiedrības Ceļu satiksmes drošības direkcija (CSDD) struktūrvienība un darbojas saskaņā ar Muzeju likumu, kā arī citiem likumdošanas aktiem un normatīviem dokumentiem. Rīgas Motormuzejs ir IATM - ICOM, Latvijas muzeju biedrības un Latvijas transporta attīstības un izglītības asociācijas biedrs. 2012. gada 16. aprīlī muzejs tika slēgts rekonstrukcijai. Tika paredzēts, ka muzejs apmeklētājiem durvis varētu pilnībā atkal vērt 2015. gada nogalē, tomēr oficiālā muzeja pēc rekonstrukcijas atklāšana notika tikai 2016. gada 2. jūlijā. Rīgas Motormuzejs tika dibināts 1989. gada 22. aprīlī pēc Latvijas Antīko automobiļu kluba un tā vadītāja Viktora Kulberga iniciatīvas un tika izvietots īpaši muzeja vajadzībām projektētā ēkā. Muzeja ēkas arhitekts ir Viktors Valgums. Kopš 2009. gada 1. jūlija Rīgas Motormuzejs ir Ceļu satiksmes drošības direkcijas (CSDD) filiāle. Muzejā apskatāma pastāvīga ekspozīcija, kurā iespējams aplūkot unikālu pirms 1904. gada Augusta Krastiņa kompānijā ASV izgatavotu automobili, kā arī 1912. gadā Latvijā ražoto Russo-Balt ugunsdzēsēju automobili "D" 24-40 un 1938. gadā Vācijā ražoto kalnu sacīkšu automobili Auto Union CD V16. Muzejā ir apskatāmi Latvijā ražotie automobiļi (Russo-Balt, Ford-Vairogs, RAF, u.c.) un moto, velo tehnika (Leitners, G. Ērenpreis, Ozolnieks, Sarkanā Zvaigzne, u.c.). Kolekcijā ir arī Kremļa autoparka eksponāti (Staļina ZiS 115 S, Brežņeva avarējušais auto u.c.) un citi PSRS automobiļi, pirms Otrā pasaules kara ražotie senie automobiļi (BMW, Ford, Chevrolet, Mercedes, u.c.), sacīkšu automobiļi, motosporta tehnika. 2011. gadā pēc rekonstrukcijas atklāta Rīgas Motormuzeja filiāle Bauskā. Filiāle sastāv no divām izstāžu zālēm—angāriem, kas savā starpā savienoti ar administratīvo ēku. Vienā ekspozīcijas zālē ir apskatāmi vieglās automašīnas, ar kādām pilsētnieki devās izbraukumos 1930. gados un pēckara laikā. Otrajā zālē ir izstādīti traktori Fordson, Lanz Bulldog, kuļmašīna un cita vēsturiska lauksaimniecība tehnika, kā arī kravas un apvidus automobiļi, kuri tika plaši lietoti padomju laika kolhozos. Biķernieku kompleksās sporta bāzes (BKSB) administrācijas ēkā, S. Eizenšteina ielā 4, atrodas motoru sporta ekspozīcija. Ekspozīcijā apskatāmi motoru sportā izmantoti spēkrati - formulas, automobiļi un motocikli. «Rīgas motormuzejs». Arhivēts no oriģināla, laiks: 2011. gada 15. jūnijā. Skatīts: 2011. gada 11. jūnijā. Pēdējo dienu pirms rekonstrukcijas strādā Rīgas motormuzejs tvnet.lv «RĪGAS MOTORMUZEJA ĒKA SLĒGTA REKONSTRUKCIJAI!». Arhivēts no oriģināla, laiks: 2011. gada 15. jūnijā. Skatīts: 2011. gada 11. jūnijā. Māra Rozenberga. «Rīgas Motormuzeja ekspozīcijā – no pasaulē pirmā auto līdz «moskvičiem» un RAF busiņiem». lsm.lv, 2016. gada 2. jūlijā. Skatīts: 2016. gada 3. jūlijā. Oficiālā tīmekļa vietne