Pludmale (arī jūrmala, ja atrodas pie jūras) ir krasta līnijas virsūdens daļa, kas pakļauta viļņu un bangu plūsmām. Pludmali veido dažādi saneši, piemēram, smiltis, grants, oļi un citi. Saneši var arī būt bioloģiskas izcelsmes, piemēram, ja tos veido gliemežnīcas. Pludmale aizsargā krasta līniju no viļņu ārdošās darbības. Tas ir viens no mākslīgo pludmaļu veidošanas iemesliem. Nereti pludmalēs veidojas derīgo izrakteņu kliedņi (iežu vai minerālu sīku atlūzu sakopojumi). Pludmales tiek ierīkotas arī upju un ezeru krastos. Cilvēki vasarā pludmalēs bieži atpūšas, tāpēc tajās tiek ierīkotas glābšanas stacijas, labierīcības un citas nepieciešamas lietas. Nereti iecienītu pludmaļu tuvumā tiek celtas viesnīcas un kūrorti. Latvijas lielākā kūrortpilsēta Jūrmala ir veidojusies gar Rīgas līča pludmali. Pludmales, kurās nav iepriekšminēto lietu, sauc par savvaļas pludmalēm.