"Draugi" (angļu: Friends) ir ASV situāciju komēdija, kuru izveidoja Deivids Kreins un Marta Kaufmane. To pārraidīja TV kanāls NBC laika posmā no 1994. gada 22. septembra līdz 2004. gada 6. maijam. Seriālam ir desmit sezonas, kopumā ir iznākušas 236 sērijas. Seriāla galvenie varoņi ir seši draugi, kas dzīvo Manhatanā, Ņujorkā, bauda dzīvi, kā arī palīdz viens otram atrisināt dažādās dzīves ķibeles. M. Kaufmane un D. Kreins uzsāka darbu pie seriāla izveides 1993. gada nogalē. Seriāls galvenokārt tika filmēts Bērbankā, Kalifornijas štatā, Warner Bros. Studios. Pēdējo sēriju 2004. gada 6. maijā noskatījās 52,5 miljoni ASV iedzīvotāju, kas to padarīja par ceturto visvairāk skatīto seriālu pēdējo sēriju televīzijas vēsturē, tāpat tas bija 2000. gadu skatītākais televīzijas seriāls. Seriāls izpelnījās pozitīvas atsauksmes visu tā izrādīšanas laiku, kļūstot par vienu no visu laiku populārākajiem komēdijseriāliem. Seriāls tika nominēts 62 Primetime Emmy balvām, 2002. gadā tika saņemta balva par labāko komēdijseriālu (astotā sezona). TV Guide 2002. gadā to ierindoja 21. vietā savā 50 visu laiku izcilāko TV seriālu sarakstā, Empire Magazine to ierindoja 7. vietā savā 50 visu laiku izcilāko TV seriālu sarakstā. Seriālā galvenās lomas atveido Dženifere Anistone (Reičela Grīna), Kortnija Koksa (Monika Gellere), Līza Kudrova (Fēbe Bafeja), Metjū Perijs (Čāndlers Bings), Mets Leblāns (Džoijs Tribiāni) un Deivids Švimmers (Ross Gellers). Monika Gellere, kuru atveido Kortnija Koksa, ir grupas "mamma", kas pazīstama ar savu izteikto sacensību garu un vēlmi visus komandēt; Monika bieži tiek ķircināta par lieko svaru bērnībā un pusaudzes gados. Reičela Grīna, kuru atveido Dženifere Anistone, ir modes entuziaste un Monikas labākā draudzene kopš vidusskolas laikiem; no bagātā tēva meitas viņa pārtop viesmīlē un pamazām kāpj pa karjeras kāpnēm, strādājot Bloomingdales kā iepirkšanās asistente, ko nomaina darbs pie Ralfa Lorēna. Fēbe Bafeja, kuru atveido aktrise Līza Kudrova, ir ekscentriska masiere, kas pašmācības ceļā apguvusi ģitārspēli. Fēbe izceļas ar savādo pasaules uztveri, naivumu un nevainīgumu, taču dažās epizodēs vērojams arī viņas vēlme iedzert un vieglprātīgā attieksme pret dzimumpartneru izvēli. Džoijs Tribiāni, kuru tēlo aktieris Mets Leblāns, ir itāļu izcelsmes ēdiena mīlētājs, brunču mednieks un aktieris, kas kļuva slavens ar savu lomu telenovelē Days of our lives. Čāndlers Bings, kuru atveido Metjū Perijs, pazīstams kā grupas sarkastiskais biedrs, kas strādā milzīgā starptautiskā uzņēmumā un ir mazliet sociāli neveikls — sociālās situācijās viņš vienmēr ir tas, kas neveiklo klusumu pārtrauc ar joku. Ross Gellers, kuru atveido Deivids Švimmers, ir Monikas vecākais brālis, kas strādā Dabas vēstures muzejā (šo darbu viņš nomaina uz pasniedzēja amatu Ņujorkas Universitātē) un bieži tiek apsmiets par neveiksmīgo laulību pieredzi. «Seriāla profils TV.com mājaslapā». TV.com. Arhivēts no oriģināla, laiks: 2012. gada 1. februārī. Skatīts: 2012. gada 25. maijā. «Estimated 51.1M Tune in for Friends Finale». Fox News Channel. 2004. gada 7. maijs. Arhivēts no oriģināla, laiks: 2011. gada 18. augustā. Skatīts: 2008. gada 28. decembris. Allison Boyer. «Top 10 Most Watched Series Finales». Indyposted.com, 2010-05-06. Arhivēts no oriģināla, laiks: 2013-01-03. Skatīts: 2010-08-18. Arhivēts 2013-01-03 at Archive.is Jennifer Ross. «Lost Series Finale Somehow Only the 55th Most-Watched Ever». Paste Magazine, 2010-05-2010. Arhivēts no oriģināla, laiks: 2010-07-15. Skatīts: 2010-08-18. «'Friends' finale is decade's most-watched TV show». Chicago Tribune. 2009. gada 4. decembris. Skatīts: 2010. gada 18. augusts. «The 100 Best Tv Shows Of All-Time». Time. 2007. gada 6. septembris. Arhivēts no oriģināla, laiks: 2009. gada 26. februārī. Skatīts: 2014. gada 24. jūnijā. Arhivēts 2009. gada 26. februārī, Wayback Machine vietnē. «TV Guide Names Top 50 Shows». CBS News. 2002. gada 26. aprīlis. Arhivēts no oriģināla, laiks: 2002. gada 2. augustā. Skatīts: 2014. gada 24. jūnijā. «Empire Magazine's 50 Greatest TV Shows of All Time list». Listal.com. 2008. gada 23. decembris. Arhivēts no oriģināla, laiks: 2011. gada 13. jūlijā. Skatīts: 2011. gada 2. aprīlis. «The 50 Greatest TV Shows of All Time». empireonline.com. 2008. gada 23. decembris. Arhivēts no oriģināla, laiks: 2011. gada 5. novembrī. Skatīts: 2011. gada 2. aprīlis. Seriāla oficiālā mājaslapa Arhivēts 2009. gada 26. februārī, Wayback Machine vietnē. (angliski) IMDb profils (angliski) AllMovie profils (angliski) TV.com profils (angliski) Metacritic profils (angliski) Rotten Tomatoes profils (angliski)