Sers Tomass Šons Konerijs (angļu: Sir Thomas Sean Connery; 1930. gada 25. augusts — 2020. gada 31. oktobris) bija skotu kinoaktieris, kas visvairāk pazīstams ar galveno lomu filmās par Džeimsu Bondu. Par lomu filmā "Neaizskaramie" (1987) saņēmis Amerikas Kinoakadēmijas balvu kā labākais aktieris otrā plāna lomā un Zelta globusa balvu. Ieguvis BAFTA kino balvu par lomu filmā "Rozes vārds" (1986). 1998. gadā saņēmis BAFTA Fellowship balvu, bet 2005. gadā — Eiropas Kino balvu par mūža ieguldījumu. 2000. gadā par ieguldījumu kinomākslā karaliene Elizabete II iecēla Šonu Koneriju bruņinieku kārtā. 2004. gadā skotu laikraksta Sunday Herald rīkotajā aptaujā Konerijs tika atzīts par "Dižāko dzīvo skotu", bet 2011. gada EuroMillions aptaujā — par "Skotijas lielāko dzīvo nacionālo dārgumu". Šons Konerijs piedzima 1930. gada 25. augustā Edinburgā, Fauntenbridžas rajonā. Viņa māte bija apkopēja, tēvs bija fabrikas strādnieks un kravas automašīnas vadītājs. 1938. gadā piedzima Šona jaunākais brālis Neils Konerijs (kas vēlāk kļuva par aktieri). Šona pirmā darba vieta bija piena piegādātājs kādā Edinburgas kooperatīvā. 1946. gadā, 16 gadu vecumā, Konerijs iestājās Karaliskajā Flotē, no kuras 19 gadu vecumā viņu atskaitīja sakarā ar kuņģa čūlu. Pēc dienesta Konerijs strādāja dažādus darbus, piedalījās kultūrisma sacensībās. 1953. gadā, būdams sacensībās Londonā, Konerijs padzirdēja, ka tiks rīkota noklausīšanās uz lomām mūziklā South Pacific. Viņš pieteicās un dabūja nelielu lomu. 1954. gadā viņš uzsāka kinoaktiera karjeru mūziklā Lilacs in the Spring. Konerijs sākumā piedalījās galvenokārt televīzijas filmās. Kļuva slavens ar pirmo superaģenta Džeimsa Bonda lomu filmā "Doktors No" (1962). Kopumā Konerijs Bonda lomā filmējies septiņās filmās, tiesa, pēdējo no tām "Nekad nesaki nekad" (Never Say Never Again, 1983) uzskata par "neoficiālu", jo to nav producējusi kompānija EON Productions, kas izlaiž Džeimsa Bonda sērijas filmas. Konerijs attēlojis lomas arī tādās pazīstamās filmās kā "Mārnija" (Marnie, 1964), "Sarkanā telts" (The Red Tent, 1969), "Slepkavība Austrumu ekspresī" (1974), "Vīrs, kurš būtu kļuvis par karali" (1975), Robin and Marian (1976), "Pēdējais tilts" (A Bridge Too Far, 1977), The Great Train Robbery (1978), "Laika bandīti" (1981), "Kalnietis" (1986), "Ģimenes bizness" (1989), "Indiana Džonss un pēdējais krustakarš" (1989), "Sarkanā oktobra meklējumos" (The Hunt for Red October, 1990), The Russia House (1990), "Zintnieks" (Medicine Man, 1992), "Uzlecošā saule" (Rising Sun, 1993), A Good Man in Africa (1994), Just Cause (1995), "Pirmais bruņinieks" (First Knight, 1995), "Klints" (The Rock, 1996), "Viltus līgums" (Entrapment, 1999), "Atriebēji" (The Avengers, 1998), "Atrast Foresteru" (Finding Forrester, 2000). Pēc 2003. gada Konerijs pārtrauca filmēties — pēdējā viņa loma bija filmā "Lielisko džentlmeņu līga" (2003). Pēc tam veicis tikai balss ierakstus animācijas filmās un videospēlē James Bond 007: From Russia with Love (2005). Konerijs nomira miegā 2020. gada 31. oktobrī, 90 gadu vecumā. Pēc viņa dēla teiktā, pēdējās dienas juties nevesels. Konerijs nomira savā īpašumā Naso, Bahamu Salās. «Sean Connery, Who Embodied James Bond and More, Dies at 90». The New York Times. «Would The Greatest Living Scot Please Stand Up?; Here they are: the top 10 - as voted for by you, Sunday Herald readers». The Sunday Herald. Arhivēts no oriģināla, laiks: 2016. gada 11. septembrī. Skatīts: 2020. gada 31. oktobrī. «Sir Sean Connery named Scotland's greatest living treasure». STV News. Arhivēts no oriģināla, laiks: 2015. gada 2. aprīlī. Skatīts: 2020. gada 31. oktobrī. «Scottish Roots - Sean Connery». scottishroots.com. «Sean Connery, British Royal Navy 1946-1949». bellybuzz.squarespace.com. Arhivēts no oriģināla, laiks: 2020. gada 28. jūnijā. Skatīts: 2020. gada 31. oktobrī. «Sean Connery: James Bond actor dies aged 90». BBC News. Vikikrātuvē par šo tēmu ir pieejami multivides faili. Skatīt: Šons Konerijs. Obituary: Sir Sean Connery BBC News IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski) TCM Tērnera Klasiskās filmas: Sean Connery Profile (angliski)