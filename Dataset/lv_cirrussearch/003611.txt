Džordžs Valtons Lūkass (angļu: George Walton Lucas; dzimis 1944. gada 14. maijā Modesto, Kalifornijas štatā, ASV) ir amerikāņu filmu režisors, kinoproducents, scenāriju autors. Viņš vislabāk pazīstams kā filmu sēriju "Zvaigžņu kari" un "Indiana Džonss" tēlu izveidotājs. Lūkass ir viens no ASV finansiāli visveiksmīgākajiem filmu producentiem. Lūkass 1971. gadā nodibināja kompāniju Lucasfilm. 1975. gadā viņš izveidoja kompāniju Industrial Light & Magic filmu vizuālo efektu veidošanai, kas vēlāk kļuva par Lucasfilm nodaļu. 2012. gadā Lucasfilm tika pārdota kompānijai The Walt Disney Company par 4,05 miljardiem dolāru. Lielāko daļu naudas Lūkass plāno ziedot labdarībai, īpaši izglītības vajadzībām. Lūkass paziņojis, ka turpmāk nepiedalīsies lielbudžeta filmu tapšanā, bet pievērsīsies neatkarīgi finansētu filmu veidošanai. Lūkass četras reizes bijis nominēts Amerikas Kinoakadēmijas balvai — par filmām "Amerikāņu grafiti" (1973) un "Zvaigžņu kari: Jaunā cerība" (1977) (abās filmās kā labākais režisors un scenārists). 1992. gadā Lūkass saņēma Ērvinga Tālberga memoriālo balvu. «Breaking News: Disney Acquires Lucasfilm for $4.05 Billion - STAR WARS: Episode 7 in 2015!». broadwayworld.com. «George Lucas Will Use Disney $4 Billion to Fund Education». hollywoodreporter.com. «George Lucas Is Ready to Roll the Credits». nytimes.com. «George Lucas Ready to Retire From Blockbuster Filmmaking». slashfilm.com. IMDb profils (angliski) AllMovie profils (angliski) Box Office Mojo profils (angliski)