Dāniels Sēdins (zviedru: Daniel Sedin; dzimis 1980. gada 26. septembrī Ērnšeldsvīkā, Zviedrijā) ir bijušais zviedru hokejists, kreisās malas uzbrucējs. Karjeras laikā aizvadījis 17 sezonas Nacionālās hokeja līgas kluba Vankūveras "Canucks" sastāvā. Kopumā 1306 spēlēs guvis 1041 punktus, 2011. gadā bija līgas rezultatīvākais spēlētājs, iekļauts simboliskajā izlasē. Zviedrijas hokeja izlases rindās kļuvis par 2006. gada olimpisko čempionu, kā arī izcīnījis trīs Pasaules čempionātu medaļas. Viņa dvīņu brālis Henriks ilgus gadus spēlēja kopā ar Danielu "Canucks" sastāvā. Profesionālā hokejista karjeru Dāniels uzsāka 1997. gadā, pievienojoties Zviedrijas Elitsērijas klubam MoDo Hockey, kurā spēlēja līdz pat 2000. gadam, kad nonāca "Canucks" rindās. 1999. gadā kopā ar Henriku ieguva Zelta ripu, kas tiek pasniegta Zviedrijas labākajam hokejistam, kurš spēlē Zviedrijas hokeja līgā. Vankūveras klubs Dānielu draftēja 1999. gadā, izvēloties viņu ar kopējo 2. numuru. 2004.—2005. sezonas NHL lokauta laikā Dāniels spēlēja savā "dzimtajā" klubā — MoDo Hockey. 2005.—2006. sezonā abi Sēdini spēlēja vienā uzbrucēju trijniekā kopā ar Ansonu Kārteru, un bija sezonas rezultatīvākā maiņa komandā. 2010.—11. gada sezonā, kurā "Canucks" izdevās sasniegt Stenlija kausa finālsēriju, Daniels bija visas līgas rezultatīvākais spēlētājs. 2018. gada aprīlī kopā ar dvīņu brāli Henriku paziņoja par karjeras beigšanu. Jūnijā kopā ar dvīņu brāli saņēma Kinga Klensija balvu. Zviedrijas hokeja izlases sastāvā Dāniels spēlējis 2000., 2001., 2005. un 2013. gada Pasaules čempionātos, kā arī 2006. gada Turīnas Olimpiskajās spēlēs, kļūstot par Olimpisko čempionu. 2014. gada olimpiskajā turnīrā izcīnījis sudraba medaļas. Spēlējis arī 1997., 1998., 1999. un 2000. gada Pasaules čempionātos junioriem. Vikikrātuvē par šo tēmu ir pieejami multivides faili. Skatīt: Dāniels Sēdins. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)