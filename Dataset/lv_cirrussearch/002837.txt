Sēra heksafluorīds SF6 ir sēra un fluora binārais savienojums, kurā sēram ir augstākā oksidēšanas pakāpe +6. Sēra heksafluorīds ir bezkrāsaina, smaga (6 reizes smagāka par gaisu) gāze, kas ir ķīmiski inerta un cilvēkam praktiski nekaitīga. Sēra heksafluorīdu sauc arī par elegāzi (saīsinājums no elektriskā gāze), jo to lieto elektrotehnikā kā izolējošu vielu. SF6 ūdenī šķīst vāji, labi šķīst nitrometānā. Sēra heksafluorīdu pirmais ieguva franču ķīmiķis Anrī Muasāns (Henri Moissan) savu fluora pētījumu laikā. Sēra heksafluorīda molekulā centrālais sēra atoms ir sp3d2 hibridizācijas stāvoklī un veido 6 pilnīgi vienādas hibridizētās orbitāles, tādēļ SF6 molekulai ir pilnīgi simetriska oktaedra forma. Sēra fluorīdu var sintezēt no vienkāršām vielām (sadedzinot sēru fluorā): S + 3F2 → SF6 Tas veidojas arī, sadaloties sarežģītākiem sēra fluorīdiem: S2F10 → SF6 + SF4 SF6 ir ķīmiski ļoti stabila viela — tā nereaģē ar ūdeni, uz to neiedarbojas ne sārmi, ne skābes. Hidrolīzes reakcijai SF6 + 3H2O → SO3 + 6HF Gibsa brīvās enerģijas izmaiņa ir izteikti negatīva (–460 kJ/mol), tātad tā būtu enerģētiski izdevīga. Tomēr reakcija nenorisinās sēra heksafluorīda izteikti zemās reaģētspējas dēļ — tam ir liels jonizācijas potenciāls, turklāt sēra atoms ir pilnībā piesātināts kā koordinatīvi, tā arī vērtības ziņā. Karsējot reaģē ar metālisku nātriju (vieglāk reakcija norisinās, ja nātrijs ir izšķīdināts amonjakā): SF6 + 8Na → 6NaF + Na2S Spēcīgi karsējot (līdz 400 °C) reaģē ar sērūdeņradi: 2SF6 + 6H2S → S8 + 12HF Tā kā sēra heksafluorīds ir ķīmiski inerts, tam ir labas dielektriķa īpašības un liela molekulas masa, to pielieto par gāzveidīgu izolējošu materiālu augstsprieguma elektroiekārtās (ģeneratoros, loka dzēšanas ierīcēs). Elegāzi lieto arī par tehnoloģisko vidi elektronikas rūpniecībā un metalurģijā. Tā kā sēra heksafluorīdam ir liela siltumietilpība, bet zema siltumvadītspēja un viskozitāte, to var izmantot aukstumiekārtās par aukstumnesēju. Sēra heksafluorīdu lieto medicīnā ultraskaņas izmeklējumu (doplerogrāfijas un ehokardiogrāfijas) kvalitātes uzlabošanai. Ievadot asinīs, tas paaugstina asiņu ultraskaņas atstarošanas spēju un palielina iegūto attēlu izšķirtspēju. Ieelpojot sēra heksafluorīdu, balss tembrs jūtami pazeminās (tāpat kā, ieelpojot hēliju — paaugstinās). N. Ahmetovs. Neorganiskā ķīmija. R:, Zvaigzne, 1978, 336. - 337. lpp. Справочник химика. Том II. Основные свойства неорганических и органических соединеный. Л.,"Химия", 1971, 203. lpp. (krieviski) Preparāta SonoVue apraksts[novecojusi saite] «Mythbusters - Fun With Gas». YouTube. 2008-06-02. Skatīts: 2008-09-09.