Ugunszeme (spāņu: Tierra del Fuego) ir arhipelāgs pašos Dienvidamerikas dienvidos, kurš sastāv no apmēram 40 tūkstošiem salu. Arhipelāga tālākais dienvidu punkts ir Hornas rags. Arhipelāgu no kontinenta nošķir Magelāna šaurums un no Antarktīdas to atdala Dreika šaurums. Arhipelāga kopējā teritorija ir 73 753 km², no kuriem galvenā Ugunszemes Lielā sala aizņem 47 992 km2; citas lielākās salas ir Oste (4117 km²), Santainesa (3688 km²), Navarino (2473 km²), Desolasjona (1352 km²), Dosona (1290 km²), Arasena (1164 km²), Klerensa sala (1111 km²) un Estadosa (534 km²). Galvenā sala ir sadalīta starp divām valstīm: 18 507,3 km² (38,57% no kopējās teritorijas) pieder Argentīnai un 29 484,7 km² (attiecīgi 61,43%) pieder Čīlei. Arhipelāga pirmatklājējs Magelāns uzskatīja, ka arhipelāgs ir nezināmas dienvidu zemes ziemeļu (Terra Australis Incognita) krasts. Vietējie iedzīvotāji naktīs dedzināja ugunskurus un, redzot ugunis, Magelāns nosprieda, ka tām ir vulkāniska izcelsme, tāpēc nosauca jaunatklāto teritoriju par Ugunszemi. Ugunszemē atrodas pasaulē vistālāk uz dienvidiem izvietotā pilsēta Puertoviljamsa. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 725. lpp. Vikikrātuvē par šo tēmu ir pieejami multivides faili. Skatīt: Ugunszeme. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)