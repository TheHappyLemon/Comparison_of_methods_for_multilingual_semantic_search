The Dark Side of the Moon1 ir astotais angļu progresīvā roka grupas Pink Floyd studijas albums. Tas tika izdots 1973. gada martā. Albums uzskatāms par konceptuālu albumu, kas sastāv no idejām, kas radušās grupas koncertos un agrīnajos ierakstos. Albumā gan nav sastopami gari instrumentāli pavadījumi, kas bija raksturīgi grupas mūzikai pēc tam, kad 1968. gadā grupu pameta tās galvenais komponists un vārdu autors Sids Barets. The Dark Side of the Moon galvenie motīvi ir alkatība, konflikti, laika ritums un garīga slimība. Dziesmas tika izstrādātas koncertu laikā un viss albums sākotnējā stadijā pirmo reizi spēlēts 1972. gada sākumā, vēl pirms ieraksta sākuma. Albums ierakstīts divās ierakstu sesijās 1972. un 1973. gadā, Abbey Road Studios Londonā, tajās izmantotas vairākas no tā laika visjaunākajām ierakstu tehnikām, ieskaitot vairākceliņu ierakstus un tape loop; vairākās dziesmās, it īpaši On the Run, dzirdams arī analogais sintezators. Studijas inženieris Alans Pārsonss bija tieši atbildīgs gan par vairākiem nozīmīgiem skaņas aspektiem, gan Klēras Torijas nolīgšanu, kura izpildīja bez-vārdu vokālus dziesmā The Great Gig in the Sky. Par ikonisku saucams arī albuma vāka dizains - uz tā redama prizma, ar ko domāts attēlot grupas koncertšovu gaismas motīvus, ieraksta tekstuālo tematiku un grupas taustiņinstrumentālista Rika Raita ieteikumu par vienkāršu, bet drosmīgu dizainu. Albums The Dark Side of the Moon piedzīvoja straujus panākumus, uz nedēļu iekļūstot Billboard topa pirmajā vietā, un topā tas kopā no 1973. līdz 1988. gadam bijis 741 nedēļu, vairāk kā jebkurš albums mūzikas vēsturē. Ar 50 miljoniem pārdotām kopijām, tad ir gan Pink Floyd komerciāli veiksmīgākais albums, gan arī viens no visu laiku pārdotākajiem albumiem. Tas divreiz ticis pārpirmveidots un pārizdots, vairāki mākslinieki izdevuši arī pilna albuma kaverversijas. Bieži gan grupas fani, gan kritiķi šo atzīst par vienu no grupas labākajiem albumiem un bieži tas tiek atzīts par vienu no visu laiku labākajiem rokmūzikas albumiem. Pēc Meddle izdošanas 1971. gadā, grupa sāka gatavoties tā paša gada koncerttūrei pa Lielbritāniju, Japānu un ASV. Lai gan tobrīd grupas galvenā prioritāte bija jauna materiāla sacerēšana, pēc koncertiestudējuma Londonas Broudhērstas Dārzos parādījās pirmās pazīmes, kas liecināja par jauna albuma veidošanos. Kādas grupas satikšanās laikā, grupas bundzinieka Nika Meisona mājā, basists Rodžers Voterss piedāvāja ideju, ka jauna albuma uzmetumi varētu veidot nozīmīgu koncerttūres daļu - viņa ideja bija veidot albumu par lietām, kas "cilvēku padara traku", galvenokārt runājot par sajūtām, ar ko grupa sastapās sava smagā dzīvesveida dēļ; līdzīga ideja bija 1969. gada iestudējumam The Man and The Journey. Deivids Gilmors, intervijā ar Rolling Stone: "[..] Es domāju, ka mums visiem šķita, - un Rodžeram pilnīgi noteikti šķita - ka teksti, ko mēs izmantojām mūsu dziesmām bija nedaudz par neskaidru. Strādājot pie šī albuma bija sajūta, ka teksti būs ļoti skaidri un īpaši." Vairāk vai mazāk, visi četri grupas dalībnieki piekrita, ka Votersa ideja par albumu ar vienotu tematiku ir laba ideja. Voterss, Raits, Gilmors un Meisons piedalījās jaunā materiāla komponēšanā un producēšanā, Voterss vairāku dziesmu agrīnas demoversijas bija ierakstījis savā mājā, Islingtonā, kur viņš dārza nojumē bija izveidojis nelielu ierakstu studiju. Vairākas albuma daļas bija agrāk sacerētas, bet neizmantotas kompozīcijas - dziesmas Breathe sākums ticis komponēts laikā, kad Voterss un Rons Gīzains strādājuši pie skaņu celiņa filmai The Body, Us and Them pamata melodiju Raits sacerējis vēl Zabriskie Point skaņu celiņa tapšanas laikā. Pilna albuma ģenerālmēģinājums, pirms uzstāšanās Londonas Rainbow Theatre, noticis kādā noliktavā, kas piederējusi The Rolling Stones. Lai varētu pilnvērtīgi jauno materiālu izpildīt, grupa iegādājās papildu koncertaparatūru, kas saturēja jaunus pastiprinātājus, skaļruņus, 28 celiņu skaņu pulti un jaunu gaismu aparatūru. Kopā tā svēra deviņas tonnas, un koncerttūru laikā tehnika tika pārvadāta trijās kravas automašīnās. Šī ir arī pirmā reize, kad koncerttūrē kāds albums izpildīts pilnā apjomā; tas ļāva grupai pilnveidot un uzlabot materiālu, kam tika dots pagaidu nosaukums The Dark Side of the Moon (domāts par vājprāta izpausmi, nevis par astronomiju). Uz īsu brīdi gan nosaukums tika nomainīts pret Eclipse, grupas Medicine Head izdotā albuma, ar nosaukumu The Dark Side of the Moon, dēļ. Ar šādu nosaukumu materiāls piedzīvoja pirmizrādi Braitonas Domā, 1972. gada 20. janvārī, taču, kad Medicine Head albums piedzīvoja komerciālu neveiksmi, Pink Floyd izlēma atjaunot materiāla sākotnējo nosaukumu. "Vienreiz tas tika spēlēts arī kā Eclipse, jo Medicine Head izdeva albumu The Dark Side of the Moon, bet to nepārdeva labi, tāpēc, kāda velna pēc!? Es biju pret Eclipse, un mēs jutāmies diezgan aizvainoti, jo mēs nosaukumu bijām izdomājuši vēl pirms Medicine Head albums iznāca. Nebijām gluži aizvainoti pret viņiem, bet mēs tāpat vēlējāmies izmantot nosaukumu." — Deivids Gilmors Pirmo reizi, ar nosaukumu The Dark Side of the Moon: A Piece for Assorted Lunatics2, albums tika izpildīts vairāk nekā gadu pirms tā oficiālās izdošanas - 1972. gada 17. februārī, Rainbow Theatre Londonā. Pasākums piesaistīja lielu preses uzmanību, kas šo albumu novērtēja augstu. Maikls Veils no The Times aprakstīja jauno materiālu "... tas rieš asaras acīs. Tas bija pilnīgi saprotošs un muzikāli aizskarošs." Dereks Džūels no The Sunday Times rakstīja: "Floyd muzikālās ambīcijas šobrīd ir ļoti plašas." Melody Maker, savukārt, bija noskaņots mazāk entuziastiski: "Muzikāli tur bija vairākas labas idejas, bet skaņu efekti daudzreiz lika man prātot, vai es gadījumā neatrodos Londonas zoodārza putnu krātiņā." Sekojošo koncerttūri publika esot ļoti slavējusi. Koncertizpildījumos dziesmas tika izpildītas tāpat kā tās vēlāk tika ierakstītas, taču bija vairākas dzirdamas skaņu atšķirības - dziesmā On the Run nav izmantoti sintezatori, bet The Great Gig in the Sky koncertversijās dzirdamie Bībeles lasījumi, ierakstā apmainīti pret Klēras Torijas vokalīzēm. Minētā, apjomos lielā, koncerttūre pa Eiropu un Ziemeļameriku grupai ļāva pilnveidot un uzlabot dziesmu skanējumu. Studijas ieraksti tika ieplānoti starp koncertu blokiem, mēģinājumi sākās 1972. gada 20. janvārī, bet februāra beigās grupa ceļoja uz Franciju, kur viņi ierakstīja mūziku Barbē Šrēdera filmai La Vallée. - šis materiāls vēlāk tika izdots albumā ar nosaukumu Obscured by Clouds. Tad viņi uzstājās koncertu blokā Japānā, martā atgriezās Francijā, lai pabeigtu darbu pie filmas. Pēc koncertu sērijas Ziemeļamerikā, grupa sāka pirmo ierakstu sesiju - no 24. maija līdz 25. jūnijam. Tad sekoja vēl koncerti Eiropā un Ziemeļamerikā, bet studijā, lai pabeigtu albumu, grupa atgriezās 1973. gada 9. janvārī. Visu dziesmu tekstus sarakstīja Rodžers Voterss.  ^ latviešu: "Mēness tumšā puse" ^ latviešu: "Mēness tumšā puse: Gabals dažādu šķiru vājprātīgajiem" Leopold, Todd (27? September 2011), Pink Floyd drummer rejects labels. Atjaunināts: 16 February 2012 Harris 2006, 71–72. lpp Mason 2005, 165. lpp Harris, John (12 March 2003), 'Dark Side' at 30: Roger Waters, rollingstone.com. Atjaunināts: 8 June 2011 Mabbett 1995, n/a. lpp Harris, John (12 March 2003), 'Dark Side' at 30: David Gilmour, rollingstone.com, hosted at web.archive.org. Atjaunināts: 31 May 2010 Mason 2005, 166. lpp Harris 2006, 73–74. lpp Classic Albums: The Making of The Dark Side of the Moon, Eagle Rock Entertainment, 26 August 2003 Harris 2006, 85–86. lpp Schaffner 1991, 159. lpp Reising 2005, 28. lpp Schaffner 1991, 162. lpp Povey 2007, 154. lpp Povey 2007, 154–155. lpp Wale, Michael (18 February 1972), Pink Floyd —The Rainbow, Issue 58405; col F, The Times, p. 10. Atjaunināts: 21 March 2009 Harris 2006, 91–93. lpp Povey 2007, 159. lpp Mason 2005, 168. lpp Schaffner 1991, 157. lpp Povey 2007, 164–173. lpp Reising 2005, 60. lpp BNS. «Mūziķe panāk ārpustiesas vienošanos ar 'Pink Floyd'». Delfi.lv, 2005. gada 15. aprīlī. Skatīts: 2011. gada 13. martā. (latviski) Bibliogrāfiskās atsauces Blake, Mark (2008), Comfortably Numb—The Inside Story of Pink Floyd, Da Capo, ISBN 0-306-81752-7 Buckley, Peter (2003), The Rough Guide to Rock, Rough Guides, ISBN 1-84353-105-4 Dallas, Karl (1987), Pink Floyd: Bricks in the Wall, Shapolsky Publishers/Baton Press, ISBN 0-933503-88-1 Griffiths, Dai (2004), OK Computer, Continuum International Publishing Group, ISBN 0-8264-1663-2 Harris, John (2006), The Dark Side of the Moon (third izd.), Harper Perennial, ISBN 978-0-00-779090-6 Mabbett, Andy (1995), The Complete Guide to the Music of Pink Floyd, Omnibus Pr, ISBN 0-7119-4301-X Mason, Nick (2005), Philip Dodd, red., Inside Out: A Personal History of Pink Floyd (Paperback izd.), Phoenix, ISBN 0-7538-1906-6 Parker, Alan; O'Shea, Mick (2006), And Now for Something Completely Digital, The Disinformation Company, ISBN 1-932857-31-1 Povey, Glenn (2007), Echoes, Mind Head Publishing, ISBN 0-9554624-0-1 Reising, Russell (2005), Speak to Me, Ashgate Publishing, Ltd, ISBN 0-7546-4019-1 Ruhlmann, William (2004), Breaking Records, Routledge, ISBN 0-415-94305-1 Schaffner, Nicholas (1991), Saucerful of Secrets (first izd.), London: Sidgwick & Jackson, ISBN 0-283-06127-8 Whiteley, Sheila (1992), The space between the notes, Routledge, ISBN 0-415-06816-9 Oficiālā Pink Floyd mājas lapa (angliski)