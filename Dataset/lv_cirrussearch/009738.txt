Koordinātas: 59°19′21.5″N 18°05′25″E﻿ / ﻿59.322639°N 18.09028°E﻿ / 59.322639; 18.09028 Kastelleta ir citadele — nocietinājums, būvēts neogotikas stilā, kas atrodas Stokholmas pilsētas daļā Šepsholmenā uz Kastelholmenas salas. Pirmā citadele pēc arhitekta Ērika Dālberga projekta tika uzcelta 1667. gadā, taču, 1680. gadā flotei pārceļoties uz Karlskrūnu, tās funkcijas beidzās. Izveidojoties kuģu eskadriļai 1715. gadā, citadele tika atjaunota. 1784. gadā karalis izdeva rīkojumu, ka citadele turpmāk būs tikai kā piemiņas objekts un vieta, no kurienes salutēs lielgabali ienākošajiem un izejošajiem kuģiem. Ēka tika pārbūvēta, tā bija astoņstūru vienstāva akmens celtne. 1845. gada 21. jūnijā uzsprāga munīcijas noliktava, kā rezultātā arī citadele gāja bojā. Tika nolemts uzbūvēt jaunu citadeli. Sākotnēji arhitekts Kārlis Fredriks Meijers izplānoja viduslaiku biezu mūru celtni ar torni un diviem zemākiem ēkas spārniem abās pusēs. Uz platā torņa jumta virsmas arhitekts bija plānojis novietot 60 pudu smagu lielgabalu, lai varētu apšaudīt uzbrūkošos kuģus. Taču šo projektu vēlāk izmainīja arhitekts Fredriks Blūms, mainot torņa proporcijas, paredzot 20 metrus augstu torni, kurā atrastos spirālveida kāpnes, kā arī celtnes abos spārnos, kas būvēti uz augstiem pelēka akmens pamatiem, paredzot telpas kazarmām. Uz ēkas spārnu jumta tika paredzēta aizsargsiena ar paredzētām speciālām vietām šaušanai. Sarkanu mūra ķieģeļu celtne tika izbūvēta no 1846. līdz 1848. gadam un šī ir celtne, kas ir saglabājusies līdz mūsu dienām. 60 pudu smagais lielgabals uz torņa jumta netika novietots, tā vietā sākotnēji tur atradās astoņi 24 pudu lielgabali, kas vēlāk tika izvietoti ar mazāka kalibra lielgabaliem. Mūsdienās jūras kara kuģi no šīs vietas tiek sveikti, salutējot no 4 salūta lielgabaliem, kas atrodas uz Kastelletas skatu terases. Citadele atguva savas aizsardzības funkcijas Otrā Pasaules kara laikā, kad to izmantoja gaisa aizsardzībai, aprīkojot torni un baterijlaukumu ar ātri šaujošiem gaisa lielgabaliem. Kazarmās karavīri tika izmitināti 1850. gadā, taču apstākļi dzīvei nebija īpaši piemēroti. 1858. gadā kazarmas tika pārbūvētas par dienesta dzīvokļiem zemākā ranga oficieriem un šiem mērķiem telpas kalpoja līdz 1956. gadam. Vēlāk, 1970. gados telpas tika pārbūvētas un vēlāk izmantotas birojiem un konferenču rīkošanai. Kad Zviedrijas flote pameta Kastelholmenu 1990. gadā, bija plānots noņemt Zviedrijas armijas karogu no citadeles masta, bet šo lēmumu neatbalstīja sabiedrība un flotes vadība pieņēma lēmumu, ka karogs paliks vecajā vietā. To nodrošina divas sardzes maiņas, kas katru dienu no rīta dodas uz Kastelhomenu, kur citadeles mastā paceļ karogu, bet vakarā to nolaiž. Šī tradīcija sākās 1667. gadā un ir spēkā joprojām. «Kastellet på Kastellholmen - SFV». Arhivēts no oriģināla, laiks: 2011. gada 27. oktobrī. Skatīts: 2011. gada 26. jūnijā. http://www.bebyggelseregistret.raa.se/cocoon/bbr/byggnad/sammanfattning_historik_desc.html?byggnad_id=21400000328286[novecojusi saite] www.sfv.se www.sfv.se[novecojusi saite]