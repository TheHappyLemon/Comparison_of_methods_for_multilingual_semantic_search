Dveins Tairons Veids (angļu: Dwyane Tyrone Wade; dzimis 1982. gada 17. janvārī Čikāgā, Ilinoisas štatā, ASV) ir bijušais amerikāņu basketbolists, spēlēja saspēles vadītāja un uzbrūkošā aizsarga pozīcijās, ASV basketbola izlases dalībnieks. Lielāko daļu savas profesionālās karjeras aizvadījis Nacionālās basketbola asociācijas (NBA) komandā Maiami "Heat". "Heat" sastāvā izcīnījis trīs NBA čempiontitulus, 2005. gadā saņemot arī NBA finālsērijas vērtīgākā spēlētāja balvu. Kļuvis par 2008. gada vasaras olimpisko spēļu zelta medaļas ieguvēju ASV izlases sastāvā. Pēc karjeras beigām D. Veids ir kļuvis par NBA komandas Jūtas "Jazz" līdzīpašnieku. Dveins Veids ir dzimis Čikāgas dienvidos, Ilinoisas štatā, 1982. gada 17. janvārī Dveina seniora un Jolindas Veidu ģimenē. Viņa vecāki izšķīrās un viņš dzīvoja kopā ar savu tēvu un pamāti Ilinoisas štata Robinsā, šeit viņš aizvadīja savu bērnību. D. Veids mācījās Harold L. Richards vidusskolā Oaklaunā, spēlējot skolas basketbola komandā. Kamēr viņš savā otrajā vidusskolas gadā komandas sastāvā spēlēja maz, tikmēr viņa pusbrālis bija viens no komandas līderiem. Otrajā gadā vidusskolā viņš uzlaboja savu sniegumu, vidēji spēlē guva 20,7 punktus un savāca 7,6 atlēkušās bumbas. Pēdējā sezonā viņš vidēji spēlē guva 27 punktus un savāca 11 atlēkušās bumbas, kā arī palīdzēja savai komandai iegūt pozitīvu uzvarēto—zaudēto spēļu bilanci (24—5). Šīs sezonas laikā D. Veids uzstādīja skolas rekordus vienā sezonā gūtajos punktos (676) un pārtvertajās piespēlēs (106). D. Veids izvēlējās spēlēt basketbolu un studēt Mārketas Universitātē Milvoki, Viskonsinas štatā. Savā pirmajā gadā viņš nevarēja pārstāvēt universitātes basketbola komandu NCAA čempionātā. Nākamajā sezonā (2001—2002) viņš jau bija savas komandas līderis vidēji spēlē gūtajos punktos (17,8), konferences līderis pārtvertajās bumbās (2,47 vidēji spēlē), tāpat viņš savāca 6,6 atlēkušās bumbas un atdeva 3,4 rezultatīvas piespēles vidēji spēlē. Mārketas "Golden Eagles" komanda sasniedza labāko uzvarēto—zaudēto spēļu bilanci kopš 1993.—1994. gada sezonas (26—7). Nākamajā sezonā viņš atkal bija komandas rezultatīvākais spēlētājs ar vidēji spēlē gūtiem 21,5 punktiem, kas palīdzēja Mārketai iegūt pirmo un vienīgo ASV čempionātu konferences uzvarētājas titulu ar 26—7 uzvarēto—zaudēto spēļu bilnaci. D. Veids palīdzēja "Golden Eagles" aizkļūt līdz Final Four, kas bija tās pirmā kvalificēšanās šai čempionāta kārtai kopš uzvaras 1977. gada nacionālajā čempionātā. Pēc šīs sezonas viņš Associated Press vērtējumā tika iekļauts All-America simboliskajā pirmajā izlasē. D. Veids bija pirmais Mārketas Universitātē studējušais basketbolists kopš 1978. gada, kurš tiek iekļauts šajā izlasē. 2003. gada NBA draftā viņu izraudzījās Maiami "Heat" ar kopējo 5. kārtas numuru. Jau savā pirmajā sezonā viņš kļuva par vienu no komandas rezultatīvākajiem spēlētājiem, vidēji spēlē viņš guva 16,2 punktus (46,5 % metienu precizitāte), kā arī savā 4 atlēkušās bumbas un atdeva 4,5 rezultatīvas piespēles. D. Veids ir tikai viens no četriem Marquette Universitāti absolvējušajiem basketbolistiem, kas tikuši izraudzīti NBA draftā, viņš ir ar augstāko numuru izvēlētais iestādes absolvents. "Heat" sezonas sākumā bija negatīva uzvarēto spēļu bilance (5—15), taču sezonas beigās tā jau bija pozitīva (42—40), tādējādi klubs kvalificējās izslēgšanas spēlēm. Pirmajā kārtā tika pārspēta Ņūorleānas "Hornets" vienība (4—3), taču konferences pusfinālā D. Veida pārstāvētais klubs piekāpās Indiānas "Pacers" (2—4). Izslēgšanas spēlēs NBA debitants uzrādīja labu sniegumu, viņš kļuva par ceturto debitantu kopš uzbrukuma laika ieviešanas NBA, kurš ir komandas rezultatīvākais un visvairāk vidēji spēlē rezultatīvas piespēles atdevušais spēlētājs izslēgšanas spēlēs. 2003.—2004. gada sezonas jaunpienācēji bija arī Lebrons Džeimss un Karmelo Entonijs, tādēļ D. Veida panākumiem tika pievērsta ne tik liela uzmanība. Viņš ierindojās vairākās statistikas kategorijās starp debitantiem pirmajā pieciniekā, tāpat "Heat" spēlētājs tika iekļauts līgas simboliskajā debitantu pirmajā izlasē un ierindojās trešajā vietā balsojumā par sezonas labāko debitantu aiz L. Džeimsa un K. Entonija. Pirms 2004.—2005. gada sezonas "Heat" iemainīja no Losandželosas "Lakers" vienu no līgas labākajiem centra spēlētājiem Šakilu O'Nīlu, līdz ar to kļūstot par vienu no galvenajiem pretendentiem uz uzvaru čempionātā. Komanda uzlaboja savu uzvarēto—zaudēto spēļu bilanci no 42—40 iepriekšējā sezonā uz 59—23 2004.—2005. gada sezonā. Izslēgšanas spēļu pirmajā kārtā D. Veids vidēji spēlē guva 26,3 punktus, atdeva 8,8 rezultatīvas piespēles un savāca 6 atlēkušās bumbas. "Heat" guva uzvaru pār Ņūdžersijas "Nets". D. Veids turpināja uzrādīt labu sniegumu arī otrajā play-off kārtā, kurā vidēji spēlē guva 31 punktu, savāca 7 atlēkušās bumbas un atdeva 8 rezultatīvas piespēles. Šajā kārtā tika pieveikta Vašingtonas "Wizards" vienība. "Heat" uzvaru sēriju apturēja iepriekšējās sezonas NBA čempioni Detroitas "Pistons", kas uzvarēja Austrumu konferences finālā septiņu spēļu sērijā. Konferences fināla otrajā un trešajā spēlē viņš guva 42 un 36 punktus, neskatoties uz saslimšanu un savainojumu. Ar savainojumiem D. Veids mocījās arī vairākās citās konferences finālsērijas spēlēs, tādēļ uz laukuma pavadīja ierobežotu laiku. 2005.—2006. gada sezonā D. Veids piedalījās savā otrajā Visu zvaigžņu spēlē. Tajā viņš guva 20 punktus 30 spēlētajās minūtēs. Sezonu viņš pabeidza ar vidēji spēlē gūtiem 27,2 punktiem, atdotām 6,7 rezultatīvām piespēlēm, 5,7 atlēkušajām bumbām un 1,95 pārtvertu piespēli. Izslēgšanas spēļu pirmajā kārtā "Heat" spēlēja pret Čikāgas "Bulls". Pirmajā kārtā D. Veidu mocīja dažādi mikrosavainojumi, taču viņš bija komandas līderis visās izslēgšanas spēlēs līdz NBA finālsērijai. "Heat" kļuva par NBA 2006. gada čempioniem, bet D. Veids par finālsērijas, kurā "Heat" pārspēja Dalasas "Mavericks", vērtīgāko spēlētāju. Finālsēriju viņš aizvadīja ļoti rezultatīvi, atsevišķās spēlēs gūstot pat 43 un 42 punktus, bet sērijā vidēji — 34,7 punktus. 2006.—2007. gada sezonā D. Veids kopumā izlaida 31 spēli savainojumu dēļ. Viņš tika iekļauts startam savā trešajā Visu zvaigžņu spēlē pēc kārtas un iekļauts simboliskajā izlasē. Viņš kļuva par pirmo aizsargu pēc Pīta Maraviča (1977.—1978. gada sezona), kad spēlētājs tiek iekļauts simboliskajā izlasē neskatoties uz izlaisto vismaz 31 spēli. Komandā vairāki spēlētāji cīnījās ar savainojumiem un 2007. gada 1. februārī tā bija sasniegusi 20—25 uzvarēto—zaudēto spēļu attiecību. Kad D. Veida un Šakila O'Nīla veselības stāvoklis uzlabojās un Pets Reilijs atgriezās pie komandas stūres, "Heat" otrajā sezonas pusē uzlaboja sniegumu. 2007. gada 21. februārī spēlē pret Hjūstonas "Rockets" spēlētājs izmežģīja kreiso plecu un spēli pameta ratiņkrēslā. Pēc tam viņam bija izvēle starp operācijas veikšanu un rehabilitācijas procesu. D. Veids paziņoja par rehabilitāciju un pievienošanos komandai uz izslēgšanas spēlēm, kā arī plāniem operāciju veikt pēc sezonas beigām. Savainojuma dēļ basketbolists izlaida 23 spēles, viņš atgriezās spēlē pret Šarlotas "Bobcats", kurā D. Veids spēlēja ar īpašu uzmavu, lai aizsargātu savainoto plecu. Pret "Bobcats" aizvadītajās 27 minūtēs viņš guva 12 punktus un atdeva astoņas rezultatīvas piespēles. Sezonā viņš vidēji spēlē guva 27,4 punktus, atdeva 7,5 rezultatīvas piespēles, savāca 4,7 atlēkušās bumbas un pārtvēra 2,1 pretinieku piespēli, viņam bija labākais spēlētāju lietderības koeficients visā līgā. Izslēgšanas spēlēs basketbolists vidēji spēlē guva 23,5 punktus, atdeva 6,3 rezultatīvas piespēles un savāca 4,8 atlēkušās bumbas. "Heat" izstājās no cīņas par NBA čempionu titulu pirmajā kārtā, zaudējot Čikāgas "Bulls". Pēc sezonas D. veidam tika veiktas vairākas pleca un ceļa operācijas. Pēc izlaistā Amerikas čempionāta, "Heat" pirmssezonas pārbaudes spēlēm un pirmajām septiņām regulārās sezonas spēlēm pēc savainojumu saārstēšanas D. Veids pirmo spēli šajā sezonā aizvadīja 2007. gada 14. novembrī. Sezonas laikā viņš cīnījās ar kreisā pleca radītajām sāpēm, tomēr D. Veids tika iekļauts startam ceturtajā Visu zvaigžņu spēlē pēc kārtas. Tā kā komandai bija zema uzvarēto—zaudēto spēļu bilance un D. Veids vēl joprojām izjuta sāpes kreisajā celī, "Heat" galvenais treneris lika D. Veidam izlaist sezonas pēdējo 21 spēli, lai izietu OssaTron kreisā ceļa apstrādi. Sezonā viņš vidēji spēlē guva 24,6 punktus, atdeva 6,9 rezultatīvas piespēles, savāca 4,2 atlēkušās bumbas un pārtvēra 1,7 pretinieku piespēles. Pirms 2008.—2009. gada sezonas vasarā viņš izgāja rehabilitācijas procesu, kā arī palīdzēja ASV izlasei izcīnīt zelta medaļas 2008. gada Pekinas Olimpiskajās spēlēs. Sezonas sākumā viņš atgriezās komandas starta sastāvā. D. Veids kļuva par otro spēlētāju visā līgas vēsturē, kurš spēlē guvis vismaz 40 punktus, atdevis 10 rezultatīvas piespēles un bloķējis piecus pretinieku metienus. Pirmais to paveica Elvans Adamss 1976.—1977. gada sezonā. Tāpat viņš tika iekļauts sastāvam piektajā Visu zvaigžņu spēlē pēc kārtas, viņš bija savas komandas līderis, kā arī līgas rezultatīvākais spēlētājs, kas palīdzēja komandai pietuvoties startam izslēgšanas spēlēs. Pēc Visu zvaigžņu spēles basketbolists spēlē pret Orlando "Magic" guva 50 punktus, taču "Heat" zaudēja ar 23 punktu starpību. D. Veids kļuva par ceturto spēlētāju līgas vēsturē, kurš spēlē guvis vismaz 50 punktus, taču viņa pārstāvētā komanda zaudē ar vismaz 20 punktu starpību. Nākamajā spēlē viņš sasniedza karjeras rekordu rezultatīvajās piespēlēs (16), kā arī guva 31 punktus un savāca 7 atlēkušās bumbas, "Heat" svinēja uzvaru pār Detroitas "Pistons" ar 103—91. Šis bija otrs gadījums NBA vēsturē, kad spēlētājs atdod vismaz 15 rezultatīvas piespēles pēc tam, kad iepriekšējā guvis vismaz 50 punktus. Pirmais to sasniedza Vilts Čemberlens 1968. gadā. Divas spēles vēlāk aizsargs atkārtoja kluba rekordu ceturtajā ceturtdaļā gūtajos punktos (24), deviņas minūtes pirms spēles beigām "Heat" bija 15 punktu deficīts, taču beigās tika svinēta uzvara ar 120—115 pār Ņujorkas "Knicks". Visā spēlē D. Veids meta ar 55% precizitāti no spēles, guva 46 punktus, atdeva 10 rezultatīvas piespēles, savāca astoņas atlēkušās bumbas, pārtvēra četras pretinieku piespēles un bloķēja trīs pretinieku metienus. Spēlē pret Austrumu konferences sīviem sāncenšiem un D. Veida drauga Lebrona Džeimsa pārstāvēto Klīvlendas "Cavaliers" spēlētājs otro spēli pēc kārtas guva vismaz 40 punktus. Spēlē viņš guva 41 punktu (53% precizitāte), atdeva 9 rezultatīvas piespēles, pārtvēra septiņas pretinieku piespēles, savāca septiņas atlēkušās bumbas un bloķēja vienu pretinieku metienu, taču "Heat" zaudēja spēlē ar 100—107. Nākamajā spēlē "Heat" tikās pret bijušā šī kluba spēlētāja Šakila O'Nīla pārstāvēto Fīniksas "Suns". Basketbolists atkārtoja savu karjeras rekordu rezultatīvajās piespēlēs (16), kā arī guva 35 punktus (62% precizitāte), savāca sešas atlēkušās bumbas, pārtvēra vienu pretinieku piespēli un bloķēja vienu metienu, "Heat" guva uzvaru ar 135—129. D. Veids kļuva par pirmo kluba spēlētāju, kurš vairākās spēlēs pēc kārtas gūst vismaz 30 punktus. Mazāk kā nedēļas laikā atkārtoja kluba rekordu pēc kārtas gūtajos double-double. Šo rekordu viņš atkārtoja divu pagarinājumu trillera uzvarā pār Čikāgas "Bulls" ar 130—127, spēlē viņš guva uzvaru nesošo trīspunktnieku. D. Veids kopumā uz laukuma pavadīja 50 minūtes, tajās guva 48 punktus (71,4% metienu precizitāte), atdeva 12 piespēles, savāca sešas atlēkušās bumbas, pārtvēra četras pretinieku piespēles un bloķēja trīs metienus. Basketbolists pievienojās V. Čemberlenam, kurš spēles laikā gūst tik daudz punktus un atdod tik daudz piespēles. Divas spēles vēlāk D. Veids apsteidza Alonso Murningu "Heat" rezultatīvāko spēlētāju sarakstā. D. Veids spēlē guva 50 punktus, savāca 10 atlēkušās bumbas, atdeva 9 piespēles, pārtvēra 4 piespēles un bloķēja 2 metienus, "Heat" triju papildlaiku spēlē guva uzvaru pār Jūtas "Jazz" ar 140—129. 2008.—2009. gada sezonā Maiami kluba spēlētājs kļuva par pirmo līgas vēsturē, kurš sezonas laikā gūst vismaz 2000 punktus, atdod 500 piespēles, pārtver 100 piespēles un bloķē 100 metienus, kā arī viņš bija pirmais spēlētājs, kurš ir bloķējis vismaz 100 metienus, būdams īsāks par 1,82 m. Tāpat viņš ir piektais spēlētājs līgas vēsturē, kurš sezonas laikā guvis vismaz 2000 punktus, atdod 500 piespēles un pārtver 150 piespēles. Ar uzvaru pār Šarlotas "Bobcats" ar 97—92 D. Veids palīdzēja "Heat" kvalificēties izslēgšanas spēlēm, tāpat tā kļuva par otro komandu līgas vēsturē, kas kvalificējās izslēgšanas spēlēm pēc iepriekšējā sezonā gūtajām mazāk kā 15 uzvarām. Uzvarā pār Ņujorkas "Knicks" aizsargs guva 55 punktus (63% precizitāte no spēles), savāca 9 atlēkušās bumbas un atdeva četras rezultatīvas piespēles. Trijās ceturtdaļās viņš guva 50 punktus, taču pēc tam tika nosēdināts malā, viņam pietrūka viena gūta punkta līdz komandas rekorda atkārtojumam (56 punkti — Glens Raiss). Sezonā kopumā viņš vidēji spēlē guva 30,2 punktus, kas bija labākais rādītājs visā līgā, tādējādi viņš saņēma sezonas rezultatīvākā spēlētāja balvu. Vēl viņš vidēji spēlē atdeva 7,5 piespēles, savāca 5 atlēkušās bumbas, pārtvēra 2,2 pretinieku piespēles un bloķēja 1,3 metienus. Viņš šajos rādītājos apsteidza L. Džeimsu un Kobi Braiantu, kuri savukārt apsteidza "Heat" līderi sezonas vērtīgākā spēlētāja balsojumā. Nākamajās sezonās komandas panākumi vairs nebija tik izcili, tomēr D. Veida individuālā statistika joprojām bija izcila: 2009. gadā viņš bija rezultatīvākais spēlētājs NBA, bet laikā no 2005. līdz 2011. gadam nemainīgi piedalījās Visu zvaigžņu spēlēs, pie tam 2010. gadā kļuva par zvaigžņu spēles MVP. Pirms 2010.—2011. gada sezonas komanda piesaistīja divas no lielākajām NBA zvaigznēm: L. Džeimsu un Krisu Bošu, tādējādi veidojot sastāvu ap trīs izciliem spēlētājiem un kļūstot par vieniem no galvenajiem pretendentiem uz čempionu titulu. 2011. gadā "Heat" kvalificējās finālsērijai, tomēr zaudēja tajā Dalasas "Mavericks". 2011.—2012. gada NBA sezonā zvaigžņotā Maiami "Heat" komanda sasniedza paly-off finālsēriju, kurā D. Veids kopā ar komandas biedriem izcīnīja NBA čempiontitulu, pārspējot Oklahomasitijas "Thunder". Arī 2013. gadā tika izcīnīts NBA čempiontituls, šoreiz finālā tika uzvarēta Sanantonio "Spurs" vienība. 2016. gada vasarā D. Veids kā brīvais aģents pievienojās Čikāgas "Bulls", noslēdzot divu gadu līgumu 47,5 miljonu dolāru vērtībā. Pēc vienas nospēlētas sezonas 2017. gada septembrī D. Veida līgums tika izpirkts un viņš pievienojās Klīvlendas "Cavaliers", atkal nonākot vienā komandā ar Lebronu Džeimsu. 2018. gada februārī "Cavaliers" aizmainīja D. Veidu uz viņa karjeras svarīgāko komandu Maiami "Heat" vairāku spēlētāju maiņas darījumā. 2018.—2019. gada NBA sezona kļuva par pēdējo D. Veida ilgajā karjerā. Tajā viņš un Dirks Novickis tika īpaši godināti un uzaicināti piedalīties Visu zvaigžņu spēlē, kas kļuva par 13. D. Veida karjerā. Pēc šīs sezonas 2019. gada pavasarī viņš beidza profesionālā basketbola gaitas, bet 2020. gada 7. janvārī "Heat" iemūžināja D. Veida 3. numuru. Pēc labi aizvadītās debijas sezonas NBA D. Veids tika iekļauts ASV basketbola izlases sastāvā startam 2004. gada Atēnu olimpiskajās spēlēs, kur komanda izcīnīja bronzas medaļu. Pusfinālā ASV zaudēja vēlākajiem čempioniem Argentīnas izlasei, visā turnīrā ASV izlase zaudēja trijās spēlēs. Šī bija pirmā reize, kad NBA spēlētāju pārstāvētā ASV izlase (Dream Team) neizcīna olimpisko zelta medaļu vīriešu basketbola turnīrā. D. Veids vidēji spēlē guva 7,3 punktus un savāca 1,9 atlēkušās bumbas. No 2003. gadā draftētajiem spēlētājiem šīs komandas sastāvā bija iekļauti arī Lebrons Džeimss un Karmelo Entonijs. D. Veids bija iekļauts ASV izlases sastāvā startam 2006. gada Pasaules čempionātā Japānā, kur pēc zaudējuma pusfinālā Grieķijas basketbola izlasei atkal nācās samierināties ar bronzas medaļu. Japānā viņš vidēji spēlē guva 19,3 punktus. Kopā ar L. Džeimsu un K. Entoniju viņš bija viens no komandas kapteiņiem. D. Veids tika iekļauts ASV izlases paplašinātajā sastāvā laika posmam no 2006. līdz 2008. gadam. 2007. gadā savainojuma dēļ viņš nevarēja palīdzēt ASV izlasei Amerikas čempionātā, kas bija kvalifikācijas turnīrs 2008. gada olimpiskajām spēlēm. ASV izlase Amerikas čempionātā triumfēja ar ideālu spēļu bilanci (10—0) un kvalificējās 2008. gada Pekinas olimpiskajām spēlēm. 2008. gada vasaras olimpiskajās spēlēs Pekinā ASV izlase spēlēja bez zaudējumiem un pārleicinoši triumfēja turnīrā. Finālā viņi uzvarēja Spānijas izlasi ar rezultātu 118—107. ASV izlase ieguva pirmās zelta medaļas kopš uzvaras 2000. gada Sidnejas Olimpiskajās spēlēs. D. Veids bija šīs komandas līderis, kļuva par turnīra rezultatīvāko spēlētāju ASV komandas sastāvā, kā arī ar 27 gūtajiem punktiem bija rezultatīvākais finālspēlē pret Spāniju. Tāpat finālā viņš 27 minūšu laikā meta ar 75% precizitāti no spēles, pārtvēra 4 pretinieku piespēles, 2 reizes rezultatīvi piespēlēja. Visā turnīrā D. Veid vidēji 18 laikumā pavadītajās minūtēs guva vidēji 16 punktus, no spēles meta ar 67% precizitāti, savāca 4 atlēkušās bumbas, atdeva 2 rezultatīvas piespēles un 2,3 reizes pārtvēra pretineika piespēles. Dwyane Wade Bio Arhivēts 2007. gada 17. janvārī, Wayback Machine vietnē., nba.com. Retrieved April 26, 2008. Dwyane Wade Bio, dwyanewade.org, accessed January 20, 2007. Arhivēts 2012. gada 17. septembrī, Wayback Machine vietnē. Dwyane Wade Arhivēts 2007. gada 24. janvārī, Wayback Machine vietnē., askmen.com. Retrieved January 20, 2007. Dwyane Wade player Bio Arhivēts 2008. gada 8. oktobrī, Wayback Machine vietnē., marquette.cstv.com. Retrieved January 20, 2007. Dwyane Wade Arhivēts 2007. gada 6. februārī, Wayback Machine vietnē., databasketball.com. Retrieved January 28, 2007. Miami Heat 2003—04 Game Log and Scores Arhivēts 2007. gada 12. oktobrī, Wayback Machine vietnē., databasebasketball.com. Retrieved January 20, 2007. Miami Heat team page Arhivēts 2007. gada 3. februārī, Wayback Machine vietnē., databasebaketball.com. Retrieved January 20, 2007. «Who's the best in the NBA: The case for D-Wade». USAtoday.com. Skatīts: 24.03.2010.. USA Basketball: Men's Olympic History — 2004 Arhivēts 2007. gada 23. novembrī, Wayback Machine vietnē., usabasketball.com, accessed April 19, 2007. «Statistics: U.S. Senior National Team». Arhivēts no oriģināla, laiks: 2010. gada 25. augustā. Skatīts: 2011. gada 14. februārī. Catching up with Tameka Catchings Arhivēts 1996. gada 19. decembrī, Wayback Machine vietnē., usabasketball.com. Retrieved January 20, 2007. Carmelo Anthony Named One of Three USA World Championship Team Captains, nba.com. Retrieved January 28, 2007. James, Team USA bury Argentina for TOA gold, espn.com. Retrieved September 9, 2007. «Men's Gold Medal Match, Spain vs. United States». USA Today. 2008. gada 24. augustā. Arhivēts no oriģināla, laiks: 2012. gada 9. jūlijā. Skatīts: 2010. gada 28. augustā. Arhivēts 2012. gada 9. jūlijā, Wayback Machine vietnē. (angliski) «US hoops back on top, beats Spain for gold medal». Samoanewsonline.com. Arhivēts no oriģināla, laiks: 2009. gada 26. martā. Skatīts: 2010. gada 28. augustā. Arhivēts 2009. gada 26. martā, Wayback Machine vietnē. (angliski) «ASV basketbolisti izcīna zelta medaļas Pekinas olimpiskajās spēlēs». Easyget.lv. 2008. gada 24. augustā. Arhivēts no oriģināla, laiks: 2016. gada 6. martā. Skatīts: 2010. gada 28. augustā. «Superfinālā uzvar ASV basketbolisti». Apollo. 2008. gada 24. augustā. Skatīts: 2010. gada 28. augustā.[novecojusi saite] Edgars Bērziņš. «ASV basketbolisti izcīna zeltu». sportacentrs.com, 2008. gada 24. augustā. Skatīts: 2010. gada 28. augustā. 2008 Olympic Basketball: Dwyane Wade Arhivēts 2014. gada 19. februārī, Wayback Machine vietnē., fiba.com. Retrieved December 25, 2008. US hoops back on top, beats Spain for gold medal, yahoo.com. Retrieved November 2, 2009. Vikikrātuvē par šo tēmu ir pieejami multivides faili. Skatīt: Dveins Veids. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski) Oficiālā mājaslapa USA Basketball profils (angliski) IMDb profils (angliski)