Krastu čurkstes, krastu čurkstu ģints (Riparia) ir viena no bezdelīgu dzimtas (Hirundinidae) ģintīm. Krastu čurkstu ģintī ir 6 sugas. Tās sastopamas Eiropā, Āzijā, Āfrikā un Ziemeļamerikā. Latvijā ligzdo tikai viena krastu čurkstu ģints suga — krastu čurkste (Riparia riparia). Krastu čurkstes ir maza un vidēja auguma bezdelīgu dzimtas putni. To ķermeņa garums ir 11—17 cm. Muguras ir tumši brūnas, bet vēderi balti, kā arī uz krūtīm tām ir tumši brūna josla. Šīs ģints putni parasti apmetas ūdens tuvumā upju stāvkrastos. Ligzda tiek ierīkota alā, kuru upes smilšainajā krastā izrok paši putni. Ligzdas būvniecībai tiek izmantoti salmi, zāle un spalvas. Olas perē abi vecāki. Dažas sugas ligzdo kolonijās. Krastu čurkste tāpat kā pārējie bezdelīgu dzimtas putni kukaiņus noķer lidojumā, visbiežāk tās barojas virs ūdens virsmas, pļavas vai citā atklātā biotipā. Krastu čurkstu ģints (Riparia) Blāvā čurkste (Riparia diluta) Kongo krastu čurkste (Riparia congica) Krastu čurkste (Riparia riparia) Ķīnas krastu čurkste (Riparia chinensis) Lielā čurkste (Riparia cincta) Mazā čurkste (Riparia paludicola) World Bird List: Swallows «bezdelīgu dzimta (Hirundinidae)». Arhivēts no oriģināla, laiks: 2011. gada 5. jūnijā. Skatīts: 2011. gada 2. martā. Genus Riparia «Putni Daba». Arhivēts no oriģināla, laiks: 2017. gada 29. maijā. Skatīts: 2015. gada 3. jūlijā.