Tripura (bengāļu: ত্রিপুরা, angļu: Tripura) ir viens no Indijas štatiem. Tripura lielākoties robežojas ar Bangladešu, kā arī ziemeļaustrumos ar diviem Indijas štatiem — Asamu un Mizorāmu. Tripuras platība ir 10 492 km². Administratīvais centrs ir Agartala, kas ir arī lielākā štata pilsēta. Tripurā dzīvo aptuveni 3,67 miljoni iedzīvotāju. Tripuru ieskauj piecas kalnu grēdas. Ar pārējo valsti Tripuru savieno tikai viens lielceļš, tāpēc tā ir salīdzinoši noslēgta Indijas teritorija. Lielākā daļa no Tripuras klāj meži, tajos dzīvo vislielākā primātu daudzveidība Indijā. Ģeogrāfiskā izolētība traucē Tripurai attīstīties saimniecības nozarēs. Iedzīvotāji galvenokārt nodarbojas lauksaimniecības nozarē, ir mājražotāji vai strādāt civildienestā. Tripura ir zināma kā bambusu produktu ražotāja. Vairāk nekā 50% no Indijā saražotajiem bambusa kociņiem tiek saražoti Tripurā. 15. gadsimtā kokboroku valodā tika sarakstīta Tripuras hronika “Radžmala”. Tajā ir aprakstīta Tripuras valdnieku mitoloģiskā izcelsme. Hronikā valdnieki tiek saukti par tripur, no kā arī tiek pieļauta štata nosaukuma izcelsme. Sanskritā štata nosaukumu (त्रिपुर) veido divi vārdi — त्रि (tri — ‘trīs’) un पुर (pura — ‘pilsēta’). Tripura administratīvi sīkāk dalās 8 apgabalos. Līdz 2012. gada janvārim administratīvi iedalījās 4 apgabalos. Šie apgabali ir šādi: Dhalai apgabals, Dienvidtripuras apgabals, Gomati apgabals, Khovai apgabals, Rietumtripuras apgabals, Šipahidžalas apgabals, Unakoti apgabals, Ziemeļtripuras apgabals. «Tripura - Information About Culture, Map, Biodiversity, Festivals, Tourism» (angļu). Greener Pastures. Arhivēts no oriģināla, laiks: 2019. gada 8. oktobrī. Skatīts: 2019. gada 8. oktobrī. «Tripura: Origin and History» (angļu). Tripura Tourism. Arhivēts no oriģināla, laiks: 2019. gada 29. septembrī. Skatīts: 2019. gada 8. oktobrī. Vikikrātuvē par šo tēmu ir pieejami multivides faili. Skatīt: Tripura. Encyclopædia Britannica raksts (angliski)