Tomāšs Kaberle (čehu: Tomáš Kaberle; dzimis 1978. gada 2. martā Rakovņīkā, Čehoslovākijā) ir bijušais čehu hokejists, aizsargs, Čehijas hokeja izlases dalībnieks. Karjeras laikā kļuvis par Pasaules čempionu, izcīnījis bronzas medaļas 2006. gada Olimpisko spēļu turnīrā. Karjeras lielāko daļu aizvadījis NHL, četrkārtējs NHL Visu Zvaigžņu spēles dalībnieks (2002, 2007, 2008, 2009), tāpat 2011. gadā kopā ar Bostonas "Bruins" izcīnījis Stenlija kausu. Viņa brālis Františeks arī ir profesionāls hokejists. 1996. gada NHL draftā viņu izraudzījās Toronto "Maple Leafs" ar kopējo 204. kārtas numuru. NHL karjeru Kaberle sāka 1998.—99. gada sezonā Toronto "Maple Leafs" sastāvā. Jau nākamajā sezonā, kad ilgāku laiku savainots bija Braiens Berārs, Kaberle nostiprinājās komandas rindās, iegūstot krietni lielāku spēles laiku. 2001.—02. gada sezonu hokejists uzsāka kā ierobežotais brīvais aģents un aizvadīja vairākas spēles HC Kladno rindās, pirms panāca jaunu vienošanos ar "Maple Leafs". Toronto kluba sastāvā Tomāšs spēlēja līdz pat 2010.—11. gada sezonas vidum, kad tika aizmainīts uz Bostonas "Bruins". "Bruins" sastāvā Kaberle vēl tajā pašā sezonā izcīnīja Stenlija kausu. 2011. gada vasarā Kaberle noslēdza trīs gadu līgumu ar Karolīnas "Hurricanes", taču jau decembrī tika aizmainīts uz Monreālas "Canadiens" rindām. 2012.—13. gada sezonā aizsargs vairs nespēja iekļūt "Canadiens" pamatsastāvā, sezonas gaitā tika izlikts neaizsargāto spēlētāju sarakstā, taču neviena cita komandas tiesības uz viņu nepārņēma. 2013. gada vasarā "Canadiens" izpirka Kaberles līgumu, un septembrī hokejists atgriezās Eiropā, noslēdzot viena gada līgumu ar Čehijas Ekstralīgas klubu HC Kladno. Pēc 2015.—16. gada sezonas, kuru Kaberle aizvadīja Brno "Kometa" sastāvā, hokejists noslēdza karjeru. Kopā ar Čehijas izlasi startējis 2002. gada Ziemas Olimpiādē, 2005. gada Pasaules čempionātā (izcīnīta zelta medaļa), 2006. gada Ziemas Olimpiādē (izcīnīta bronzas medaļa), 2006. gada Pasaules čempionātā (izcīnīta sudraba medaļa), 2008. gada Pasaules čempionātā, 2010. gada Ziemas Olimpiādē. Eliteprospects profils (angliski) NHL.com profils (angliski) Karjeras statistika (angliski) ESPN profils (angliski)