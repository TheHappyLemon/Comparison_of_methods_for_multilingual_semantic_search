Šis raksts ir par svētu zilbi un mantru hinduismā un budismā. Par citām jēdziena Om nozīmēm skatīt nozīmju atdalīšanas lapu. Om (sanskritā: ॐ, izrunā: [oːm]) jeb Aum (vēdiskā izruna: [ɐwm]) ir svēta zilbe un garīgs simbols vairākās Indijas reliģijās. Tā ir mantra un ar to sākas visas lūgšanas hinduismā, budismā, džainismā un sikhismā. Hinduismā tas ir viens no nozīmīgākajiem garīgajiem simboliem, kas apzīmē pirmo neizpaustā Brahmana izpausmi. Zilbi izmanto vēdu, upanišadu un citu svēto rakstu nodaļu sākumos un beigās. Upanišadas izskaidro Om kā dievišķo vārdu, kosmisko vibrāciju, kas ir visa pastāvošā pamatā.