Pavols Demitra (slovāku: Pavol Demitra; dzimis 1974. gada 29. novembrī, miris 2011. gada 7. septembrī) bija slovāku hokejists, centra uzbrucējs, Slovākijas izlases dalībnieks. Savu spēlētāja karjeru uzsāka dzimtās pilsētas HK Dubnica rindās, kas spēlēja Čehoslovākijas Ekstralīgas otrajā divīzijā. 1992.—93. sezonā Demitra debitēja arī augstākajā līgā, spēlējot HK Trenčinas "Dukla" rindās. Pēc sezonas beigām NHL draftā viņu izvēlējās Otavas "Senators" vienība, un jaunais uzbrucējs 1993. gada vasarā pārcēlās uz Ziemeļameriku. Jau savās pirmajā sezonā vien devītajā kārtā draftētais spēlētājs debitēja arī NHL, "Senators" rindās aizvadot divpadsmit spēles. Otavas kluba pamatsastāvā vietu Demitram tā arī neizdevās izcīnīt, attiecīgi 1996. gada novembrī tiekot aizmainītam uz Sentluisas "Blues" vienību. "Blues" rindās 1997.—98. sezonā Demitram izdevās kļūt par vienu no komandas rezultatīvākajiem spēlētājiem, piedaloties arī savā pirmajā NHL Visu Zvaigžņu spēlē. Nākamajās sezonās Demitra piedalījās vēl divās šādās spēlēs. 2002.—03. sezona izvērtās par veiksmigāko Demitras NHL karjerā — to viņš noslēdza ar 93 gūtiem rezultativitātes punktiem. Pirms 2004.—05. sezonas NHL lokauta Demitra bija kļuvis par "Blues" visu laiku rezultatīvāko spēlētāju. Lokauta laikā Demitra atgriezās Slovākijā, spēlējot Slovākijas Ekstralīgas vienības HK Trenčinas "Dukla" rindās. 2005. gada 2. augustā Demitra parakstīja līgumu ar Losandželosas "Kings" vienību. Savā vienīgajā sezonā "Kings" sastāvā Demitra atzīmējās ar 62 punktiem 58 spēlēs, jo pēc 2005.—06. sezonas beigām Demitra tika aizmainīts uz Minesotas "Wild". Minesotā viņš aizvadīja divas sezonas, abās spēlējot vienā maiņā ar tautieti Marianu Gaboriku. 2008. gada vasarā Demitra kļuva par brīvo aģentu, taču tad parakstīja divu gadu līgumu ar Vankūveras "Canucks" vienību. Pēc 2008.—09. sezonas Demitram tika veiktas divas pleca operācijas, pēc kuras viņu skāra arī infekcija, un "Canucks" rindās Pavols spēja atgriezties vien 2010. gada 16. janvāra spēlē pret Pitsburgas "Penguins". Pēc sezonas beigām viņš atgriezās Eiropā, parakstot viena gada līgumu ar Jaroslavļas "Lokomotiv" vienību. 2011. gada 7. septembrī spēlētājs gāja bojā Jaroslavļas aviokatastrofā. Slovākijas izlases rindās spēlējis trīs olimpisko spēļu turnīros, 2010. gada Vankūveras spēles noslēdzot kā turnīra rezultatīvākais spēlētājs, kā arī piecos Pasaules čempionātos, 2003. gadā kopā ar izlasi izcīnot bronzas medaļas. Jānis Celmiņš. «Jaroslavļā nogāzusies "Lokomotiv" lidmašīna, oficiālu ziņu par Skrastiņu nav». sportacentrs.com, 2011. gada 7. septembrī. Skatīts: 2011. gada 7. septembrī. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)