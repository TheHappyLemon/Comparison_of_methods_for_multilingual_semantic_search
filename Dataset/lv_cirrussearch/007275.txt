Bivrests (senskandināvu: Bifrǫst) senskandināvu mitoloģijā ir tilts, kas ved no Midgardas uz Asgardu un pa kuru āsi ik dienas dodas uz pulcēšanos pie Urda Igdrasila pakājē. Vienīgais, kurš tiltu neizmanto, ir Tors, jo tilts zem viņa smagajiem soļiem varētu sabrukt. Tiltu apsargā Heimdals; iestājoties Ragnarokam, pa tiltu Asgardai uzbruks uguns milži, aiz kuriem tas sabruks. Bivrests pieminēts gan Vecākajā, gan Jaunākajā Edā. Saskaņā ar Snorri Sturlusonu tilts bijis varavīksne, taču daži pētnieki uzskata, ka sākotnēji tas apzīmējis Piena Ceļu.