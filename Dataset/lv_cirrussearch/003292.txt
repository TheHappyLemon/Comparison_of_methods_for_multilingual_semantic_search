Garms (sennorvēģu: Garmr) senskandināvu mitoloģijā ir milzīgs suns, kurš sargā Hēlu. Garms ir piesiets pie Gnipahelliras alas, taču pirms Ragnaroka no tās atbrīvojas. Ragnarokā viņš un Tīrs cīņā viens otru nogalina. "Gaišreģes dziesmā" (Völuspá), Poētiskās Edas pirmajā daļā, rindiņas "Garms skaļi gaudo / Gnipahelliras priekšā" (Geyr Garmr mjök / fyr Gnipahelli) atkārtotas trīsreiz: pēc pirmās reizes sākas Fimbulvintra, pēc otrās milžu iebrukums dievu pasaulē, pēc trešās — jaunas pasaules sākums. Garms ir vilka Fenrira dubultnieks.