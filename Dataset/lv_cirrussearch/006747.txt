FK Ventspils bija Latvijas Virslīgas futbola klubs, kas ir dibināts 1997. gadā, lai gan tā vēsture sniedzas 1964. gadā, kad tika dibināts viens no klubiem, uz kura bāzes vēlāk izveidoja FK Ventspils. FK Ventspils ir seškārtēji Latvijas čempioni, kā arī septiņkārtēji Latvijas kausa ieguvēji. Komanda vairākas sezonas ir piedalījusies UEFA kausa izcīņā. 2007. gadā tā pirmoreiz spēlēja UEFA Čempionu līgā, kā arī uzsāka dalību Baltijas Futbola līgā, bet 2009.—2010. sezonā kļuva par pirmo Latvijas klubu, kas kvalificējies kāda Eirokausu turnīra (UEFA Eiropas līgas) grupu turnīram, izšķirošajās spēlēs pārspējot Baltkrievijas klubu Barisavas BATE. Komandas pašreizējais galvenais treneris ir moldāvu speciālists Viorels Frunze, kas ir amatā kopš 2020. gada janvāra. Kluba spēļu mājvieta ir Ventspils Olimpiskais stadions, kura ietilpība ir 3200 vietas. FK Ventspils tika nodibināts 1997. gadā, apvienojot divus 1. līgā spēlējošus klubus no Ventspils - FK Venta un FK Nafta. Klubs tika nodibināts 1964. gadā kā FK Ventspils un pirmajā LPSR čempionātā finišēja 6. vietā no 14 komandām. 1965. gadā klubs nomainīja nosaukumu uz Osta un ieguva čempionāta sudraba medaļas. 1967. gadā ieguva Latvijas kausu, finālā ar 2-0 pārspējot FK RABR. Arī 1968. gadā klubs iekļuva kausa finālā, bet šoreiz piekāpās FK Brocēni "Starts" ar rezultātu 2-3. Taču lielākie panākumi tika sasniegti 1969. gadā, kad Venta uzvarēja LPSR čempionātā, kā arī iekļuva kausa finālā, kur ar 1-3 pagarinājumā piekāpās Rīgas "Elektronam". Komandas sastāvs togad bija: vārtsargi - Leonīds Virko, Konstantīns Žurkevičs, laukuma spēlētāji - Aleksandrs Busarovs, Nikolajs Čajevskis, Vladimirs Čikiņovs (spēlējošais treneris), Genādijs Hrustaļovs, Valentīns Ipoļitovs, Valerijs Jaščenko, Viktors Jurinovs, Vladimirs Kutuzovs, Viktors Ļitviņenko, Aleksandrs Novašs, Nikolajs Pozdņakovs, Aleksandrs Rakickis, Vladimirs Samohvalovs, Ārijs Šmerlings, Aleksandrs Troņevs, Valentīns Vetrenko. Arī 1970. gadā komanda čempionātā turpināja būs starp līderiem, taču noslēgumā palika 2. vietā. Venta ar mainīgām sekmēm turpināja spēlēt LPSR čempionāta A klasē līdz pat 1978. gadam, kad no tās izkrita, paliekot priekšpēdējā 13. vietā. Klubs atgriezās A klasē 1982. gadā, kad plaika 14. vietā, bet 1983. gadā pirmajās 19 turnīra spēlēs neieguva nevienu punktu, līdz tika izslēgta par meistarsacīkšu nolikuma neievērošanu. Vēl vienu atgriešanās Latvijas futbola klubu augstākajā sabiedrībā notika 1989. gadā, taču palika 16. vietā, tūlīt pat no A klases atkal izkrītot. Pēc Latvijas neatkarības atjaunošanas līdz pat 1996. gada sezonai, pēc kuras notika apvienošanās ar FK Nafta, klubs spēlēja Latvijas čempionāta 1. līgā. Klubs tika izveidots 1995. gadā un uzreiz pirmajā sezonā uzvarēja savā reģionālajā turnīrā, iegūstot paaugstinājumu uz 1. līgu. Savā vienīgajā 1. līgas sezonu klubs noslēdza augstākā vietā nekā otra Ventspils komanda FK Venta. 1997. gadā abas Ventpili pārstāvošās 1. līgas komandas tika apvienotas un apvienotajai komandai tika piešķirta vieta Virslīgā. Jau pirmajā sezonā klubs ieguva 4. vietu, kas ir tā sliktākā ieņemtā vieta Latvijas čempionātā visā pastāvēšanas vēsturē. 1998. gadā komanda čempionātā finišēja trešajā vietā, kas tai deva tiesības nākamajā sezonā pirmo reizi piedalīties eirokausos - UEFA Intertoto kausa izcīņā. Pirmajā kārtā ar 2-0 mājās un 0-1 izbraukumā (2-1 divu spēļu summā) tika pārspēts Norvēģijas klubs Vålerenga Fotball, bet otrajā kārtā nācās atzīt Turcijas Kocaelispor pārākumu (1-1 mājās, 0-2 izbraukumā, 1-3 divu spēļu summā). 2003. gadā apvienotais klubs ieguva savu pirmo titulu - Latvijas kausu, tenera Sauļus Širmeļa vadībā finālspēlē Rīgā ar 4-0 pārspējot Skonto FC. Šāds pat panākums tika atkārtots arī nākamos divus gadus, 2004. gada finālā pārspējot Skonto ar 2-1, bet 2005. gada finālā ar 2-1 pagarinājumā pārspējot FHK Liepājas Metalurgs. 2006. gadā ventspilnieki pirmoreiz kļuva par Latvijas Virslīgas čempioniem, par diviem punktiem apsteidzot Liepājas Metalurgu. Čempionu komanda bija vārtsargs Andris Vaņins, laukuma spēlētāji - Zorans Baldovalijevs, Deimants Bička. Aleksejs Borums, Andrejs Butriks, Zahars Dubenskis, Artjoms Gončars, Kaspars Gorkšs, Deniss Kačanovs, Vladimirs Koļesņičenko, Jevgēņijs Kosmačovs, Artis Lazdiņš, Žans Pols Ndeki, Igors Pokariņins, Vīts Rimkus, Guntars Silagailis, Igors Sļesarčuks, Deniss Sokoļskis, Aleksejs Soleičuks, Igors Stukaļins, Vladans Vukovičs, Sergejs Zangarejevs, Mihails Ziziļevs, Aleksejs Ždanovs. Galvenais treneris Romāns Grigorčuks, treneris - Sauļus Cekanavičs. Ventspils triumfēja Latvijas čempionātā arī 2007. gadā, turklāt pirmo reizi arī svinot dubultpanākumu - kausa finālā ar 3-0 tika pārspēts JFK Olimps. Čempionu sastāvs: vārtsargi - Pāvels Davidovs, Andris Vaņins, laukuma spēlētāji - Vladimirs Bespalovs, Andrejs Butriks, Igors Cigirlašs, Saša Cilinšeks, Aleksandru Dedovs, Zahars Dubenskis, Artjoms Gončars, Kristaps Grebis, Pāvels Hohlovs, Visvaldis Ignatāns, Dāvids Imedašvili, Deniss Kačanovs, Vladimirs Koļesņičenko, Jevgeņijs Kosmačovs, Rolands Krjauklis, Artis Lazdiņš, Zurabs Mentešašvili, Aleksandrs Misikovs, Žans Pols Ndeki, Igors Pokariņins, Vīts Rimkus, Mihails Rjumšins, Igors Savčenkovs, Sergejs Serņeckis, Igors Sļesarčuks, Deniss Sokoļskis, Aleksejs Soleičuks, Sergejs Zangarejevs, Mihails Ziziļevs, Artūrs Zjuzins. Galvenais treneris Romans Grigorčuks, treneris - Sauļus Cekanavičs. Pateicoties iepriekšējā sezonā uzvarētajam Latvijas čempionātam, 2007. gadā klubs arī debitēja UEFA Čempionu līgas sacensībās. Pirmajā kvalifikācijas kārtā tika pārspēts Islandes klubs Knattspyrnufélagið Víkingur (2-1 mājās, 2-0 izbraukumā, 4-1 divu spēļu summā), bet otrajā kārtā tikai ar vienu vārtu starpību tika zaudēts Anglijas futbola Premjerlīgas klubam Newcastle United (0-0 mājās, 0-1 izbraukumā, 0-1 divu spēļu summā). 2008. gadā FK Ventspils kļuva par trīskārtējiem Latvijas čempioniem, kā arī iekļuva Latvijas kausa finālā, kur, pēc 1-1 pamtlaikā un pagarinājumā, 11 metru sitienu sērijā ar 0-3 tika zaudēts FC Daugava. Komandas sastāvs: vārtsargi - Andrejs Pavlovs, Andris Vaņins, laukuma spēlētāji - Andrejs Butriks, Igors Cigirlašs, Saša Cilinšeks, Aleksandru Dedovs, Zahars Dubenskis, Marijans Horužijs, Visvaldis Ignatāns, Deniss Kačanovs, Jurģis Kalns, Vladimirs Koļesņičenko, Jevgēņijs Kosmačovs, Artis Lazdiņš, Zurabs Mentešašvili, Pāvels Mihadjuks, Aleksandrs Misikovs, Vīts Rimkus, Ritvars Rugins, Igors Savčenkovs, Maksims Smirnovs, Aleksejs Soleičuks, Aleksandrs Solovjovs, Ivans Špakovs, Sergejs Zangarejevs, Mihails Ziziļevs, Artūrs Zjuzins, Jurijs Žigajevs. Galvenais treneris Romāns Grigorčuks, treneri - Sauļus Cekanavičs, Sergejs Diguļovs. 2009. gadā klubs trešo reizi piedaloties UEFA Čempionu līgas sacensībās, sasniedza savus lielākos panākumus eirokausos. FK Ventspils turnīru sāka ar 2. kvalifikācijas kārtu, kurā pārspēja Luksemburgas čempionus F91 Dudelange ar 3-0 mājās un 3-1 izbraukumā (6-1 divu spēļu summā), bet 3. kvalifikācijas kārtā pateicoties vairāk viesos gūtajiem vārtiem negaidīti tika pārspēta Baltkrievijas vienība Barisavas BATE (1-0 mājās, 1-2 izbraukumā), kura iepriekšējā sezonā spēlēja Čempionu līgas grupu turnīrā. Līdz ar to Ventspils iekļuva izslēgšanas kārtā, kuras uzvarētājs iekļuva Čempionu līgas grupu turnīrā, bet zaudētājs automātiski kvalificējās UEFA Eiropas līgas grupu turnīram. Tika pārliecinoši zaudēts Šveices klubam FC Zürich ar 0-3 mājās un 1-2 izbraukumā. Pēc šīm spēlēm no komandas tika atskaitīti vadošie spēlētāji Saša Cilinšeks, Deniss Kačanovs un Vīts Rimkus, kā iemeslu vēlāk minot piedalīšanos negodīgos totalizatoru darījumos un apzinātu spēlēšanu uz noteiktu rezultātu. Kā aizdomīgās tika minētes gan spēles pret Cīrihi, gan pret Dudelange, kā arī Virslīgas spēles pret Dinaburg FC, kura 2009. gadā totalizatoru skandāla dēļ tika diskvalificēta no Latvijas čempionāta. Šai pašā laikā arī negaidīti, nekādus sīkākus paskaidrojums nesniedzot, komandu pameta līdzšinējais galvenais treneris Grigorčuks. Pirms UEFA Eiropas līgas spēlēm par jauno galveno treneri tika apstiprināts Itālijas speciālists Nuncio Dzavetjēri. Uz turnīra laiku komandas sastāvs tika pastiprināts ar Latvijas izlases spēlētājiem Vitāliju Astafjevu, Juri Laizānu, Latvijas U-21 spēlētāju Edgaru Gauraču, Šveices aizsargu Roniju Hodelu un Itālijas aizsargu Alesandro Camperini. Grupu turnīru Ventspils sāka ar neizšķirtu izbraukumā 1-1 pret Berlīnes "Hertha" (vārtus guva Gauračs), mājās (spēles notika Rīgā, Skonto stadionā, jo Ventspils stadions neatbilda UEFA prasībām) 0-0 pret SC Heerenveen un mājās 1-2 pret Lisabonas "Sporting" (vārtus guva Laizāns, realizējot 11 metru soda sitienu). Līdz ar to, pirms 2. apļa spēlēm Ventspils nebija zaudējusi cerības izkļūt no grupas. Otrais aplis tika iesākts ar neizšķirtu 1-1 (vārtus guva Camperini) izbraukumā pret Sporting, taču tam sekoja zaudējums mājās Berlīnes "Hertha" ar 0-1 un bezierunu zaudējums Hērenvenai izbraukumā ar 0-5. Ventspils noslēdza turnīru savā apakšgrupā paliekot 4. vietā un no dalības tālākā turnīrā izstājās. Taču 2009. gadā klubs nolika savas Latvijas čempionu pilnvaras, kopvērtējumā par 5 punktiem atpaliekot no SK Liepājas Metalurgs. Nākamie triumfi Latvijas čempionātā notika 2011., 2013. un 2014. gados, 2011. un 2013. gadā izcīnot arī Latvijas kausu. Pagaidām augstākie panākumi eirokausos pēc 2009. gadā ir iekļūšana UEFA Eiropas līgas trešajā kvalifikācijas kārtā 2011. un 2013. gados. 2021. gada jūnijā Eiropas Futbola federāciju asociācija piesprieda futbola klubam, tās prezidentam Adlanam Šišhanovam un sporta direktoram Nikolajam Djakinam sodu par spēļu ietekmēšanu. FK Ventspils saņēma septiņu gadu diskvalifikāciju no UEFA Eirokausu sacensībām, Adlans Šišhanovs saņēma mūža diskvalifikāciju no futbola, bet Nikolajam Djakinam piespriesta četru gadu diskvalifikācija no visām ar futbolu saistītām lietām. 2021. gada 19. jūnijā tika paziņots, ka FK Ventspils atsauc dalību no Virslīgas čempionāta, pamatojot to ar nespēju nodrošināt komandas turpmāku finansēšanu un uzturēšanu. Baltijas līgas kausa ieguvēji (1): 2010 Latvijas čempioni (6): 2006, 2007, 2008, 2011, 2013, 2014 Latvijas kausa ieguvēji (7): 2003, 2004, 2005, 2007, 2011, 2012—13, 2016—17 Livonijas kausa ieguvēji (1): 2008 Latvijas PSR čempioni (1): 1969 Latvijas kausa ieguvēji (1): 1967 Atjaunots 2021. gada 12. martā. Sergejs Borovskis (1997—1998) Sauļus Cekanavičs (1998) Boriss Siņicins (1999—2000) Sauļus Cekanavičs (2000) Pols Ešvorts (2001—2003) Sauļus Širmelis (2003—2004) Sergejs Semjonovs (2005) Romāns Grigorčuks (2005—2009) Nuncio Dzavetjēri (2009—2010) Sergejs Podpalijs (2011—2012) Jurģis Pučinsks (2012—2015) Pols Ešvorts (2015—2017) Dejans Vukičevičs (2018—2019) Igors Kļosovs (2019) Viorels Frunze (2020—pašlaik) «Rimkus un Cilinšeks organizējuši totalizatora vadoņa ierašanos». Sportacentrs.com. 2010. gada 12. aprīlī. Skatīts: 2013. gada 18. novembrī. «FK 'Ventspils' saņem Latvijā nepieredzētus sodus; Šišhanovs 'toto' dēļ sodīts uz mūžu». delfi.lv. 2021. gada 9. jūnijā. Skatīts: 2021. gada 22. jūnijā. «FK "VENTSPILS" ATSAUC DALĪBU NO VIRSLĪGAS ČEMPIONĀTA». Latvijas Futbola federācija. 2021. gada 19. jūnijā. Skatīts: 2021-06-22. «FK Ventspils - Latvijas Futbola federācija». lff.lv. Skatīts: 2021-03-12. Kluba oficiālā mājaslapa Arhivēts 2004. gada 28. jūlijā, Wayback Machine vietnē. Latvijas Futbola federācija