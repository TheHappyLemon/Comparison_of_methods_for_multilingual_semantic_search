Fernando Martins Espina (spāņu: Fernando Martín Espina; dzimis 1962. gada 15. martā Madridē, Spānijā, miris 1989. gada 3. decembrī Madridē, Spānijā) bija spāņu basketbolists, spēlēja spēka uzbrucēja un centra pozīcijās, bijis Spānijas basketbola izlases dalībnieks. F. Martins ir pirmais spāņu un viens no pirmajiem Eiropas basketbolistiem, kas spēlējis NBA līgā. 1986.—1987. gada NBA sezonā viņš pārstāvēja Portlendas "Trail Blazers". 1985. gada NBA draftā viņu ar kopējo 38. kārtas numuru 2. kārtā izvēlējās Ņūdžersijas "Nets". Vēl ir spēlējis Spānijas klubu Madrides "Estudiantes" (1979—1981) un Madrides "Real" (1981—1986; 1987—1989) sastāvā. "Trail Blazers" sastāva viņš nospēlēja 24 spēles, bet divus mēnešus nespēlēja savainojuma dēļ. Sezonas beigās viņš atgriezās Eiropā, lai otro reizi savā karjerā spēlētu "Real" sastāvā. F. Martins bija viens no labākajiem un vadošajiem Spānijas basketbola izlases spēlētājiem un kopā ar valstsvienību izcīnīja sudraba medaļu 1984. gada Vasaras Olimpiskajās spēlēs. Tāpat viņš startēja trijos Eiropas čempionātos (1981, 1983, 1985) un 1983. gadā izcīnīja sudraba medaļu. Viņš gāja bojā autoavārijā 1989. gada 3. decembrī. 2007. gadā tika uzņemts FIBA Slavas zālē. F. Martina nēsātais 10. krekla numurs tika iemūžināts "Real" sastāvā. F. Martina piemiņai 2009. gada Slam dunk konkursā Portlendas "Trail Blazers" spēlētājs Rūdijs Fernandess izpildot pirmo triecienu grozā no augšas bija uzvilcis F. Martina nēsāto "Trail Blazers" kluba kreklu ar 10. numuru. FIBA Slavas zāles profils (angliski) NBA profils (angliski)