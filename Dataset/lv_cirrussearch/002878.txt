Tačanka (krievu: тачанка) ir ar ložmetēju bruņoti vieglie atsperrati. Tika izstrādāta un ieviesta bruņojumā Krievijas pilsoņu kara laikā. Tačankā tika iejūgti no 2 līdz 4 zirgi, ekipāža sastāvēja no diviem līdz trim kareivjiem: kučiera un ložmetēja apkalpes. Tačankas nosaukumu saista ar Ukrainas dienvidos un Krimā izplatītu pajūgu tipu tavričanka, kas bija pietiekoši izturīgs, lai tam uzmontētu 70 kg smago balsta Maksima ložmetēju. Tačanku visbiežāk izmantoja kavalērijas piesegšanai pārvietojoties un tieši kaujas laukā. Šāds iejūgs spēja tikt līdzi jātniekiem, un atsperotie rati nodrošināja tēmētas uguns veikšanu braukšanas laikā. Kavalērijas uzbrukumu laikā tačankas iebrauca flangos, apgriezās un pretinieku apšaudīja ar krustuguni. Tačankas bija efektīgas pret vienībām, kurām nebija pietiekama daudzuma ložmetēju un bruņutehnikas. Tačankas plaši izmantoja Sarkanā armija, sevišķi populāras bija Mahno armijas bruņojumā.