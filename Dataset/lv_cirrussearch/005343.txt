Šis raksts ir par ciemu. Par citām jēdziena Rumbula nozīmēm skatīt nozīmju atdalīšanas lapu. Rumbula ir Rīgai piegulošs ciems austrumos no galvaspilsētas, Ropažu novada Stopiņu pagastā. Skrajciems izvietojies starp autoceļu Rīga—Saurieši un galveno autoceļu A6. Cauri Rumbulai iet dzelzceļa līnija Rīga—Daugavpils (uz tās pieturas punkts Rumbula). Attālums līdz novada centram Ulbrokai pa autoceļiem ir 13 km, līdz Rīgas centram — arī aptuveni 13 km. Rumbula atrodas Stopiņu pagasta dienvidu stūrī, no rietumu puses tā robežojas ar Rīgas pilsētas administratīvo teritoriju, bet no austrumu puses — ar Salaspils novadu. Dienvidos — Rīgas pilsētas daļa Rumbula. Lielākā daļa Rumbulas iedzīvotāju strādā Rīgā, apbūvē dominē privātmājas un viensētas. Ciemam ir skraja apdzīvotības struktūra, var izdalīt dažādos laikos vēsturiski veidojušās daļas Gaismu, Rubeņu kalnu un Šķeltus. Ciema ziemeļu perifērijā, gar Granīta ielu un Getliņu ielu atrodas rūpniecības uzņēmumi, mazākā mērā tas raksturīgs arī dienvidu perifērijai gar Rīgas Latgales ielu, kur atrodas arī ēdināšanas un degvielas uzpildes uzņēmumi. Ciema dienvidaustrumos ir arī mazdārziņi. Getliņu purva malā, pie robežas ar Salaspils novadu ir izvietots ievērojamākais objekts Rumbulā: Getliņu atkritumu poligons — uzņēmums SIA "Getliņi EKO" apsaimnieko lielāko cieto sadzīves atkritumu poligonu Baltijas valstīs – „Getliņus”. Atkritumu kalns ir ievērojami augstāks par apkārtējo Piejūras zemienes Rīgavas līdzenumu, sasniedzot aptuveni 50 m vjl. augstumu. Šī ir lielākā atklātā atkritumu izgāztuve Baltijā un Ziemeļeiropā, viegli pieejamā barība piesaista arī lielu kaijveidīgo putnu daudzumu. Izgāztuvē vienlaicīgi esošo kaiju skaits ir mērāms vairākos tūkstošos, to vidū sastapti arī Latvijā retu sugu putni, piemēram, tieši šeit vienīgās divas reizes novērota Vidusjūras kaija un vienīgo reizi — Kamčatkas kaija. Esošajās robežās, pēc CSP un OSP datiem. «Vietvārdu datubāze: Informācija par Rumbulu». Latvijas Ģeotelpiskās informācijas aģentūra. «Informācija par objektu: Rumbula». LĢIA vietvārdu datubāze. Latvijas Ģeotelpiskās informācijas aģentūra. Skatīts: 2016. gada 16. februārī. Getliņu sadzīves atkritumu poligona vēsture Arhivēts 2011. gada 14. janvārī, Wayback Machine vietnē. Getliņi EKO Vidusjūras kaija Arhivēts 2009. gada 26. augustā, Wayback Machine vietnē. Putni.lv OSP Getliņi EKO