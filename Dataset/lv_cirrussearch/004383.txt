Šis raksts ir par sporta veidu. Par citām jēdziena bokss nozīmēm skatīt nozīmju atdalīšanas lapu. Bokss (angļu: boxing, izcelsme no box — ‘kārba, kaste, nodalījums, slēgta telpa’) jeb dūru cīņa ir sporta veids, kurā notiek divcīņa starp diviem bokseriem. Tā notiek speciālā ringā un rokās bokseriem ir uzvilkti speciāli cimdi, amatieriem papildus ir jānēsā aizsargķivere. Profesionālais bokss parādījās 20. gadsimta sākumā, kad bokss pakāpeniski kļuva par leģitīmu, regulētu un sankcionētu sporta veidu. Profesionālajā boksā sportisti sacenšas par atalgojumu, kas starp bokseriem tiek attiecīgi sadalīts pēc līguma noteikumiem. Atšķirībā no amatieru boksa, profesionālajā boksā netiek izmantotas aizsargķiveres. Tam ir arī lielāka piekrišana no skatītāju puses nekā amatieru boksam. Profesionālajā boksā cīņa notiek 12 vai vairāk raundos pa trijām minūtēm. Cīņā uzvar bokseris, kurš pretinieku ir novedis līdz tādai stadijai, ka tas vairs nevar turpināt cīņu, ja pretinieks ir nokautēts un nespēj piecelties 10 sekunžu laikā, vai arī, ja pretinieks ir pārkāpis noteikumus. Dažās valstīs, piemēram, Irānā un Ziemeļkorejā, profesionālais bokss ir aizliegts ar likumu. Amatieru boksa sacensības notiek Olimpiskajās spēlēs, Sadraudzības spēlēs un citās sacensībās, kuras atzīst kāda no amatieru boksa asociācijām. Amatieru boksa cīņa parasti notiek 3 (retāk 4) raundos pa trijām minūtēm katrā. Līdz 2009. gadam raunda ilgums bija divas minūtes, toties bija četri raundi. Bokss Olimpisko spēļu programmā ir iekļauts kopš 1904. gada Olimpiskajām spēlēm. Bokss netika iekļauts 1912. gada Olimpiskajās spēlēs, jo tajā laikā Zviedrijā, kur notika spēles, šis sporta veids bija aizliegts ar likumu. Līdz 2008. gada Olimpiskajām spēlēm boksā sacentās tikai vīrieši, bet sākot ar 2012. gada spēlēm boksā medaļas sadalīja arī sievietes. Bokss ir viens no diviem sporta veidiem (otrs ir cīņas sports), kurā Olimpiskajās spēlēs drīkst piedalīties tikai amatieri. Olimpiskajās spēlēs abi bokseri, kas zaudējuši cīņu pusfinālā, saņem bronzas medaļu. Svešvārdu vārdnīca. Jumava. 2007. ISBN 9984383326. Latviešu valodas sinonīmu vārdnīca (trešais, pārstrādātais izd.). Avots. 2002. ISBN 5-401-01023-0. Arhivēts no oriģināla, laiks: 2019. gada 2. septembrī. Skatīts: 2020. gada 16. jūnijā. Vikikrātuvē par šo tēmu ir pieejami multivides faili. Skatīt: Bokss. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Latvijas boksa sporta klubi