Šis raksts ir par kinematogrāfijas darbu. Par citām jēdziena filma nozīmēm skatīt nozīmju atdalīšanas lapu. Kinofilma jeb vienkārši filma ir kinematogrāfijas darbs. Kinofilmas var iedalīt pēc dažādiem kritērijiem, piemēram, pēc satura: mākslas filmās jeb spēlfilmās, dokumentālajās filmās, populārzinātniskajās filmās; pēc ilguma: pilnmetrāžas filmās un īsfilmās. Filmas tiek uzņemtas ar kinokamerām, bet izrādītas kinoteātros. Pēc tam filmas var tikt izplatītas DVD ierakstos vai videokasetēs, rādītas televīzijā. Kino pirmsākumos filmas bija bez skaņas (mēmais kino), kā arī melnbaltas (melnbaltais kino), bet mūsdienās gandrīz ikviena filma ir ar skaņu un krāsām. Vidēji gada laikā visvairāk kinofilmu tiek uzņemtas Indijā (Bolivudā), kas otrajā vietā esošo Ķīnu apsteidz ar vismaz divreiz vairāk uzfilmētajām filmām. Trešajā vietā ir Filipīnas, bet Amerikas Savienotās Valstis (Holivuda) ir ceturtajā vietā. Visu laiku ienesīgākā filma ir "Atriebēji: Noslēgums" (2019), kam seko "Avatars" (2009), bet trešajā vietā ir "Titāniks" (1997). Filmu uzņemšana sākas ar ideju vai stāstu, uz kuru balstīt filmas sižetu. Tālāk tiek uzrakstīts scenārijs, notiek aktieru proves, dekorāciju izgatavošana un citi sagatavošanās darbi. Tad tiek veidota filmas uzņemšanas komanda, kuru vada režisors, un filmēšanas process var sākties. Filmēšanas process var ilgt no vienas vai vairākām dienām (dažām īsfilmām) līdz pat vairākiem gadiem. Ginesa rekordu grāmatā kā visilgākais filmas uzņemšanas laiks ir fiksēts 31 gads (filma The Thief and the Cobbler). Kad filmēšanas process beidzies, notiek filmas montāža un ieskaņošana. Viena no prestižākajām balvām, kas tiek piešķirta par kinofilmu veidošanu, ir Amerikas Kinoakadēmijas balva ("Oskars"). Tā tiek piešķirta 24 nominācijās. Par nozīmīgāko nomināciju uzskata Oskaru par labāko filmu. Ir arī citas prestižas balvas, piemēram, Zelta globusa balva, Britu Kinoakadēmijas balva (BAFTA), Cēzara balva un citas. Kinofestivālu laikā notiek vairāku kinofilmu izrādīšana vienā vai vairākos kinoteātros, lai noskaidrotu labākās filmas dažādās nominācijās. Viens no slavenākajiem ir Kannu kinofestivāls, kas katru gadu parasti maija mēnesī notiek Francijas pilsētā Kannās. Ne mazāk slaveni ir kinofestivāli, kas katru gadu notiek Venēcijā, Berlīnē, Karlovi Vari, Toronto un citur. Latvijas nacionālais kinofestivāls ir "Lielais Kristaps", kas notiek reizi divos gados. Vēsturiski pirmais kinofestivāls 1932. gadā notika Itālijas pilsētā Venēcijā. Animācija Asa sižeta filma Dokumentālā filma Drāma Film noir Kinokomēdija Mūzikls Piedzīvojumu filma Šausmu filma Trilleris Vesterns Zinātniskās fantastikas filma Kino Kinoteātris «Lielais Kristaps» (latviski). Arhivēts no oriģināla, laiks: 2012-05-12. Skatīts: 2012-07-05.