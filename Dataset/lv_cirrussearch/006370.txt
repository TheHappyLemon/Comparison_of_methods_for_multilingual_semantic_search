Jirži Hudlers (čehu: Jiří Hudler; dzimis 1984. gada 4. janvārī Olomoucā) ir čehu hokejists, spēlē kreisās malas uzbrucēja pozīcijā, Čehijas hokeja izlases dalībnieks. Pašlaik (2016) pārstāv Nacionālās hokeja līgas klubu Dalasas "Stars". Savu spēlētāja karjeru Hudlers uzsāka Čehijas pilsētā Vsetīnā. Pirmās spēles Čehijas Ekstralīgas klubā HK Vsetīna Jirži aizvadīja 1999.—2000. sezonā. 2001.—02. sezonā, būdams 18 gadus vecs, Hudlers sezonu noslēdza gūstot 46 punktus 46 spēlēs, kas lika viņu ievērot arī ārpus Čehija, un 2002. gada NHL draftā viņu ar kopējo 58. numuru izvēlējās Detroitas "Red Wings". Nākamajā sezonā viņš palika Čehijā, daļu sezonas aizvadot arī Krievijas Superlīgas klubā Kazaņas "Ak Bars", taču 2003. gada vasarā Hudlers devās uz Ziemeļameriku. 2003.—04. sezonā Hudlers debitēja NHL, Detroitas kluba rindās aizvadot 12 spēles. Vēl nākamo sezonu pēc 2004.—05. sezonas NHL lokauta viņš turpināja pamatā spēlēt AHL, taču 2006.—07. sezonā Hudlers beidzot nostiprinājās "Red Wings" sastāvā. 2008. gadā, izslēgšanas kārtā atzīmējoties ar 14 punktiem, Hudlers pielika savu roku Detroitas triumfā, izcīnot Stenlija kausu. 2008.—09. sezonu Hudlers turpināja uzlabot savus statistikas rādītājus, sezonu noslēdzot ar 57 punktiem. 2009. gadā Detroitas klubam pietrūka vien pavisam nedaudz, lai aizstāvētu iepriekšējā sezonā izcīnīto Stenlija kausu, vienīgi finālsērijā piekāpjoties Pitsburgas "Penguins" vienībai. 2009. gada vasarā kļūstot par ierobežoto brīvo aģentu, Hudlers noslēdza divu gadu līgumu par 10 miljoniem ASV dolāru ar Kontinentālās hokeja līgas klubu Maskavas "Dinamo". ASV Hokeja federācija iesniedza apelāciju IIHF, norādot, ka Hudlera līgums ar "Red Wings" vēl nebija beidzies. 2009. gada 9. septembrī IIHF apelāciju visbeidzot noraidīja, atļaujot Hudleram spēlēt KHL. Kontinentālajā hokeja līgā Hudlers aizvadīja veiksmīgu sezonu, noslēdzot to kā līgas astotais rezultatīvākais spēlētājs. 2010. gada 30. janvārī Jirži spēlēja arī 2010. gada Kontinentālās hokeja līgas Zvaigžņu spēlē. Pēc vienas KHL aizvadītas sezonas, 2010. gada 18. aprīlī Hudlers no Maskavas "Dinamo" rindām tika atlaists. Vien astoņas dienas vēlāk viņš atgriezās "Red Wings" rindās. 2012. gada vasarā Hudlers noslēdza četru gadu līgumu ar Kalgari "Flames" vienību. 2015. gadā ieguva Lēdijas Bingas balvu. Nākamās sezonas otrajā pusē tika aizmainīts uz Floridas "Panthers". 2016. gada augustā noslēdza viena gada līgumu ar Dalasas "Stars". «Arbitrator awards KHL-bound Hudler 2-year deal with Wings». Canadian Broadcasting Corporation. 2009-08-03. Skatīts: 2009-08-29. (angliski) Erins Valoiss. «USA Hockey, NHL blocking Hudler deal». The National Post, 2009-08-28. Arhivēts no oriģināla, laiks: 2009-09-01. Skatīts: 2009-08-29. (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)