Lāslo Jozefs Bīro (ungāru: László József Bíró, dzimis 1899. gada 29. septembrī Budapeštā, miris 1985. gada 24. novembrī Buenosairesā) bija ebreju izcelsmes ungāru izgudrotājs. Izgudrojis lodīšu pildspalvu. 1938. gadā, strādādams par žurnālistu, Bīro mēģināja izmantot tipogrāfijas krāsu tintes pildspalvā. Krāsa bija pārāk viskoza un neklājās uz papīra. Lāslo Bīro kopā ar brāli Ģerdu pildspalvas galā ievietoja lodīti, kura pārnesa tinti uz papīra. 1938. gadā brāļi Parīzē savu izgudrojumu patentēja. 1944. gadā brāļi emigrēja uz Argentīnu, kur izveidoja lodīšu pildspalvu ražotni. Pirmais lielais pasūtījums bija no Lielbritānijas gaisa spēkiem, kas apgādāja lidmašīnu pilotus ar pildspalvām, pierakstu izdarīšanai lidojumu laikā. 1945. gadā patentu iegādājās Marsels Biks, kas nodibināja franču uzņēmumu BIC. Vairākās pasaules valstīs pildspalvas nosaukums ir atvasināts no Bīro uzvārda, bet Argentīnā Bīro dzimšanas dienā tiek atzīmēta Izgudrotāju diena.