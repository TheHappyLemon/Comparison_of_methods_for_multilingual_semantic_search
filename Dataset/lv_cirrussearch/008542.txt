Olehs Tverdovskis (ukraiņu: Олег Твердовський; dzimis 1976. gada 12. maijā) ir bijušais ukraiņu izcelsmes Krievijas hokejists, aizsargs, Krievijas hokeja izlases dalībnieks. Karjeras gaitā 11 sezonas aizvadījis Nacionālās hokeja līgas klubos Anahaimas "Mighty Ducks", Vinipegas "Jets", Fīniksas "Coyotes", Karolīnas "Hurricanes" un Losandželosas "Kings". Kopumā NHL aizvadījis 713 spēles, tajās atzīmējoties ar 317 rezultativitātes punktiem. Savu profesionālā spēlētāja karjeru Tverdovskis uzsāka 1992. gadā, spēlējot Maskavas "Krilja Sovetov" rindās. Pēc otrās klubā aizvadītās sezonas 1994. gada NHL draftā Oļehu ar augsto 2. numuru izvēlējās Anahaimas "Mighty Ducks", un jau tanī pašā vasarā Tverdovskis devās uz Ziemeļameriku, kur sava pirmajā NHL sezonā Anahaimas kluba rindās aizvadīja 36 spēles. 1996. gadā Oļehs tika aizmainīts uz Vinipegas "Jets", kas tā paša gada vasarā pārtapa par Fīniksas "Coyotes" vienību. Tieši 1996.—97. izrādījās Tverdovska rezultatīvākā sezonas viņa NHL karjerā — Oļehs 82 spēlēs atzīmējās ar 55 rezultativitātes punktiem. 1999. gada vasarā Tverdovskis tika aizmainīts atpakaļ uz "Mighty Ducks" rindām. 2002. gada vasarā Oļehs pievienojās Ņūdžersijas "Devils" vienībai, lai nākamās sezonas izskaņā kopā ar klubu izcīnītu Stenlija kausu. Pēc kausa izcīnīšanas Oļehs izlēma atgriezties Eiropā, pievienojoties Krievijas Superlīgas klubam Omskas "Avangard", kurā aizvadīja divas sezonas, 2004. gadā kļūstot arī par Krievijas čempionu. Tanī pašā sezonā viņš izcīnīja arī Zelta nūju, kuru pasniedz katras sezonas līgas vērtīgākajam spēlētājam. 2005. gada vasarā Oļehs parakstīja līgumu ar Karolīnas "Hurricanes" vienību. 2005.—06. sezonā Oļehs otro reizi savā karjerā izcīnīja Stenlija kausu. 2006.—07. sezonu Tverdovskis aizvadīja Losandželosas "Kings" rindās, taču tad otro reizi atgriezās Eiropā. 2007. gadā Oļehs pievienojās Ufas "Salavat Julajev" rindām. 2008. gadā Oļehs izcīnīja kārtējo Krievijas čempiona titulu, bet 2011. gadā izcīnīja Gagarina kausu. 2011.—12. sezonā Tverdovskis turpināja spēlēt "Salavat Julajev" rindās, taču novembra beigās līgumu ar Tverdovski klubs lauza. Aizsargs pievienojas Magņitogorskas "Metallurg" rindām, tās sastāvā aizvadot arī 2012.—13. gada sezonu, pēc kuras Tverdoskis beidza karjeru. Krievijas izlases rindās spēlējis 2002. gada olimpiskajās spēlēs, tajās izcīnot bronzas medaļas, kā arī četros Pasaules čempionātos, 2009. gadā izcīnot Pasaules čempiona titulu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)