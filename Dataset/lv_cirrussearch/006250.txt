Fabiāns Gotlībs fon Belinshauzens (vācu: Fabian Gottlieb Thaddeus von Bellingshausen, krievu: Фаддей Фаддеевич Беллинсгаузен; 1778-1852) bija vācbaltu izcelsmes Krievijas Impērijas jūrasbraucējs un kara flotes virsnieks. Tiek uzskatīts par vienu no Antarktīdas pirmatklājējiem. Dzimis 1778. gada 9. septembrī Lahetaguses muižā Sāmsalā. Izglītojies Kronštates kadetu korpusā. 1797. gadā ieguvis mičmaņa pakāpi un nosūtīts uz Baltijas flotes Rēveles eskadru. Piedalījies pirmajā krievu kuģojumā apkārt pasaulei Johana Krūzenšterna vadībā (1803—1806) uz fregates Nadežda. 1806. gadā iegūst kapteiņleitnanta pakāpi. No 1819. līdz 1821. gadam Belinshauzens vadīja kuģojumu apkārt pasaulei ar kuģiem Vostok un Mirnij (komandieris Mihails Lazarevs). Ekspedīcija pētīja Dienvidu okeāna akvatoriju Antarktīdas tuvumā. Galējais dienvidu punkts, ko ekspedīcija sasniedza 1820. gada 16. janvārī, bija 69°21′28″S 2°14′50″W﻿ / ﻿69.35778°S 2.24722°W﻿ / -69.35778; -2.24722 pie Fimbula šelfa ledāja frontes. Kuģojuma laikā ekspedīcija atklāja vairākas salas Dienvidu (Pētera I sala, Aleksandra I sala) un Klusajā okeānā (Vostoka sala u.c.). Belinshauzena ekspedīcija bija savā laikā vistālāk uz dienvidiem nokļuvusī. Vēlāk Belinshauzens kontradmirāļa dienesta pakāpē piedalījās Krievu—turku karā (1828—1829), komandēja Baltijas flotes divīziju. No 1839. gada Kronštates kara gubernators. Miris 1852. gada 13. janvārī Kronštatē. Belinshauzena vārdā nosaukti: Belinshauzena jūra Antarktīdas piekrastē, divi zemesragi Sahalīnas un Dienviddžordžijas salās, Belinshauzena sala Dienvidsendviču salās, Fadeja sala un Fadeja līcis Laptevu jūras piekrastē, Belinshauzena glečers Antarktīdā, Belinshauzena kalns Antarktīdā, Belinshauzena lielieplaka Dienvidu okeānā, Belinshauzena krāteris uz Mēness, Belinshauzenas polārstacija Antarktīdā. Arī Fadejs Belinshauzens vai Fabiāns fon Bellingshauzens Latvijas padomju enciklopēdija. 1. sējums. Rīga : Galvenā enciklopēdiju redakcija. 719. lpp. «Фаддей Фаддеевич Беллинсгаузен (1778—1852)». Arhivēts no oriģināla, laiks: 2012. gada 18. janvārī. Skatīts: 2012. gada 18. janvārī. Vikikrātuvē par šo tēmu ir pieejami multivides faili. Skatīt: Fabiāns fon Belinshauzens. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)