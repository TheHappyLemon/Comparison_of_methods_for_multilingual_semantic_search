Ķēdes vēstule ir noteikta ziņa, kas mudina saņēmēju izveidot ziņas kopijas un pārsūtīt tās tālāk pēc iespējas vairāk cilvēkiem. Parasti ķēdes vēstuļu saturs ir emocionāli manipulatīvi stāsti, shēmas vai pamācības, kā kļūt bagātiem. Ķēdes vēstulēs mēdz izmantot cilvēku māņticību, draudot, ka ar saņēmēju notiks kas slikts (neveiksme, fiziska vardarbība vai pat nāve), ja viņš ķēdi pārtrauks. Lai gan mūsdienās šādas vēstules parasti tiek izsūtītas elektroniski ar e-pastu, sociālo tīklu vai vienkāršā teksta veida ziņā, agrāk šīs ķēdes vēstules bija fiziskas vēstules, kuras visbiežāk tika dalītas cilvēkiem vai izsūtītas pa pastu.