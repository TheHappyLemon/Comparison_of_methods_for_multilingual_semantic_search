Andrejs Rubins (dzimis 1978. gada 26. novembrī Rīgā, miris 2022. gada 1. augustā) bija Latvijas futbola izlases pussargs. Latvijas izlasē Rubins aizvadīja 117 spēles, gūdams 9 vārtus. Rubins kopā ar izlasi piedalījās 2004. gada Eiropas čempionāta finālturnīrā Portugālē. Dzimis 1978. gadā, bērnību pavadīja Vecmīlgrāvī. Futbolista karjeru Rubins sāka 1996. gadā FK Auda sastāvā Latvijas 2. līgā. 1997. gadā pievienojās Zviedrijas augstākās līgas klubam Östers IF, kurā aizvadīja 11 spēles. Jau nākamajā gadā Rubins atgriezās Latvijā Skonto FC komandā, kuras sastāvā trīs reizes uzvarēja Latvijas čempionātā, kā arī divreiz ieguva Latvijas Kausu. Latvijas izlasē Rubins debitēja 20 gadu vecumā 1998. gada 10. novembrī pārbaudes spēlē pret Tunisiju. Kopš tā laika Rubins bija stabils Latvijas izlases kreisās malas pussargs, un viņš aizvadīja visvairāk spēļu no visiem Latvijas futbola izlases futbolistiem 21. gadsimtā. 2000. gada beigās Rubins kopā ar izlases vārtsargu Aleksandru Koliņko devās uz Anglijas klubu Crystal Palace. Anglijā Rubins aizvadīja dažas ļoti veiksmīgas spēles, to skaitā Līgas kausa izcīņas spēli pret Liverpool F.C., kurā Rubins guva izšķirošos uzvaras vārtus, tā izpelnoties uzmanību visā Anglijas futbola sabiedrībā. Tomēr šeit viņam neizdevās nostiprināties, tādēļ 2003. gadā Rubins devās uz Krievijas Premjerlīgas klubu Šiņņik. Klubā Rubins aizvadīja divas veiksmīgas sezonas, līdz 2005. gadā pārgāja uz tobrīd Aleksandra Starkova trenēto Maskavas Spartak, kurā nespēja nostiprināties un aizvadīja tikai 5 spēles, tādēļ 2006. gada sezonā atkal atgriezās Šiņņik sastāvā. 2007. gadā viņu izīrēja Liepājas Metalurgam, kura sastāvā uzsāka arī 2008. gada sezonu. Pēc pussezonas Rubins no "Metalurga" tika atlaists, bet jūnijā noslēdza līgumu ar Azerbaidžānas komandu Inter. Pēc divām sezonām Inter sastāvā un čempiontitula iegūšanas 2010. gadā Rubins pārcēlās uz citu Azerbaidžānas klubu — Qarabağ, bet 2011. gada septembrī pievienojās vēl citam Azerbaidžānas klubam Zakatalas "Simurq". 2013. gada 13. martā Rubins paziņoja par futbolista karjeras beigšanu. Vēlāk trenēja Ikšķiles bērnu futbola komandu, bija treneru štāba "Ogre" sastāvā. 2019. gadā kļuva par FK Auda galveno treneri, 2022. gadā par Jūrmalas "Spartaka" treneri. Miris 2022. gada 1. augustā. 2022. gada 4. martā tika prezentēta ar Latvijas Futbola federācijas atbalstu izdota Askolda Uldriķa un Andreja Rubina kopīga grāmata par Andreja Rubina biogrāfiju — "Es sēdēju tikai vienreiz". Latvijas čempions — 3 (1998.—2000.) Latvijas kausa ieguvējs — 2 (1998., 2000.) Azerbaidžānas čempions — 1 (2010.) DELFI. «'Liepājas metalurga' rindas papildina Andrejs Rubins». delfi.lv (latviešu), 2007-07-27. Skatīts: 2022-08-04. «Rubins paraksta līgumu ar Baku Inter». Futbols (latviešu). 2008-06-19. Skatīts: 2022-08-04. Rubins pāriet uz "Karabakh" sportacentrs.com «Pie Jurana spēlēs Rubins un Grebis». Arhivēts no oriģināla, laiks: 2012. gada 16. jūlijā. Skatīts: 2014. gada 3. jūnijā. Arhivēts 2012. gada 16. jūlijā, at Archive.is Rubins: "Ja nevaru spēlēt par simts procentiem, tad nav vērts" sportacentrs.com Delfi Sports. «Atvadīšanās no Andreja Rubina notiks 9. augustā». delfi.lv (latviešu), 2022-08-05. Skatīts: 2022-08-09. «Pāragri viņsaulē devies Latvijas izlases slavu kaldinājušais futbolists Rubins». www.lsm.lv (latviešu). Skatīts: 2022-08-03. «Iznākusi grāmata "Es sēdēju tikai vienreiz" - Andreja Rubina autobiogrāfija». LFF.lv (latviešu). Skatīts: 2022-03-04. WorldFootball profils (angliski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)