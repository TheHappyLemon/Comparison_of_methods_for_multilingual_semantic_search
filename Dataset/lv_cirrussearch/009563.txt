Koordinātas: 59°19′32″N 18°7′21″E﻿ / ﻿59.32556°N 18.12250°E﻿ / 59.32556; 18.12250 Jūrgordena (zviedru: Djurgården) ir sala un Stokholmas pilsētas daļa, kurā plešas dabiski veidojies parks, kas atrodas Stokholmas centrā. Tā ir pilsētas iedzīvotāju un viesu iecienīta atpūtas un izklaides vieta. Salu ar pilsētas daļu Ēstermalmi savieno Jūrgordenas tilts jeb Jūrgordsbrons. Mūsdienās Jūrgordenas dienviddaļa ietilpst Ekoparka, kas ir pasaules pirmais Nacionālais pilsētas parks, sastāvā. Salas lielāko daļu aizņem dabiski veidojies parks, tajā pastāvīgi dzīvo aptuveni 800 iedzīvotāju. Salā atrodas daudz muzeju, tajā ir iespējams baudīt kultūru un dabu. No salas var baudīt panorāmu, skatoties uz Ēstermalmi, Sēdermalmi, Šepsholmenu un Nibrovikenu. Pēc karaļa Juhana III vēlmes 1580. gadā salas teritorijas daļā tika ierīkota karaļa dzīvnieku rezervāts, kurā dzīvoja staltbrieži, ziemeļbrieži un aļņi. Gadsimtu vēlāk karalis Kārlis XI lika šo teritoriju ierobežot, lai to izmantotu medībām. 18. gadsimtā Jūrgordena kļuva par populāru atpūtas vietu, šajā laikā salā parādījās daudzas iebraucamās vietas. 19. gadsimta beigās uz salas Arturs Hazēliuss nodibināja Ziemeļu un brīvdabas muzeju jeb Skansenu. 1900. gadā Jūrgordenā tika atklāts izpriecu atrakciju parks Tivoli Grēnalunda. Jūrgordenā atrodas daudzi muzeji, kuru vidū ir minami Skansens, Ziemeļu muzejs, Ūdens muzejs Akvārijs, Junibakena, Kuģu muzejs, Vāsas muzejs, Bioloģijas muzejs, kā arī galerijas — Tīla galerija un Liljevalka galerija. Nozīmīgi salas apskates objekti ir arī vēsturiskās teritorijas, kuru vidū ir minamas Lejonsletena, Jūrgordstādena — salas mazpilsētiņa un Bekholmena — atsevišķa maza saliņa, uz kuras atrodas vēsturisks un sens kuģu doks, kas arī mūsdienās pilda savas funkcijas. Minama ir arī ampīra stilā veidoto dekoru Rūsendāles pils un dārzs, kā arī prinča Eušēna Valdemāra zemesraga pils, kas glabā saikni ar karalisko ģimeni. Uz salas, netālu no Vāsas muzeja atrodas prāmja "Estonia" piemiņas memoriāls. Sandels, Kajs. Stokholma. Rīga, Zvaigzne ABC, 2005. 121.lpp. «Kungliga Djurgårdens Intressenter». Arhivēts no oriģināla, laiks: 2011. gada 18. oktobrī. Skatīts: 2011. gada 16. jūnijā. Sandels, Kajs. Stokholma. Rīga, Zvaigzne ABC, 2005. 85. lpp. Jūrgordena (zviedriski) (angliski)