Mars Observer bija NASA starpplanētu zonde Marsa izpētei, ar kuru tika zaudēts kontakts trīs dienas pirms ieiešanas orbītā. Tā bija pirmā ASV rīkotā ekspedīcija uz planētu pēc gandrīz 17 gadiem kopš veiksmīgajām Viking misijām. Mars Observer bija paredzēts darboties Marsa orbītā, lai kartografētu planētas virsmu, noteiktu izplatītāko minerālu izplatību, mērītu gravitācijas lauka intensitāti, mēģinātu noskaidrot Marsa vājā magnētiskā lauka avotu un pētītu Marsa atmosfēras procesus. Kosmiskais aparāts tika palaists 1992. gada 25. septembrī un drīz pēc starta sāka ievākt zinātnisko informāciju par starpplanētu telpu. 1993. gada 21. augustā, tikai trīs dienas pirms Marsa sasniegšanas, sakari ar aparātu tika zaudēti. Līdz pat šodienai nav īsti noskaidrots avārijas iemesls. Tiek uzskatīts, ka orientācijas dzinēju kļūmes dēļ aparāts sācis nekontrolējami rotēt un, visdrīzāk, palidojis garām Marsam un pašlaik atrodas heliocentriskā orbītā. Aparāts tā arī neveica nekādus Marsa pētījumus, bet paspēja pārsūtīt ievākto informāciju par starpplanētu telpu.