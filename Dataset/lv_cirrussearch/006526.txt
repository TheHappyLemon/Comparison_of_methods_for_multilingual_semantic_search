Zekerijs Džastins Pariss (angļu: Zachary Justin Parise; dzimis 1984. gada 28. jūlijā Mineapolisā, Minesotas štatā, ASV) ir profesionāls amerikāņu hokejists, spēlē kreisās malas uzbrucēja pozīcijā, ASV hokeja izlases dalībnieks. Pašlaik (2016) pārstāv Nacionālās hokeja līgas klubu Minesotas "Wild". Pirms spēlēšanas NHL viņš spēlēja Ziemeļdakotas Universitātes hokeja komandas sastāvā. Viņš divreiz tika nominēts Hobija Beikera balvai, ko pasniedz labākajam koledžu hokejistam. Tad viņš vienu sezonu aizvadīja AHL kluba Albani "River Rats" sastāvā. "Devils" vienībai viņš pievienojās 2005.—2006. gada sezonā. Vislabāko sniegumu viņš uzrādīja 2008.—2009. gada sezonā, kad kļuva par sezonas trešo labāko vārtu guvēju visā līgā (45 gūti vārti). 2011.—12. gada sezonā pildīja arī komandas kapteiņa funkcijas. 2012. gada vasarā Perisa līgums ar "Devils" beidzās, un viņš noslēdza 13 gadu līgumu ar Minesotas "Wild" vienību. Turpmākajās sezonās viņš bija viens no komandas vadošajiem spēlētājiem, 2012.—13. un 2014.—15. gada sezonas noslēdzot kā "Wild" rezultatīvākais spēlētājs. ASV hokeja izlases sastāvā viņš ir izcīnījis sudraba medaļu 2010. gada ziemas olimpiskajās spēlēs, 2014. gada Olimpisko spēļu turnīrā Periss bija ASV izlases kapteinis. Izcīnījis zelta medaļas 2002. gada Pasaules U-18 čempionātā un 2004. gada Pasaules čempionātā junioriem. Eliteprospects profils (angliski) Oficiālā mājaslapa (angliski) The Internet Hockey Database profils (angliski) Legends of Hockey profils (angliski)