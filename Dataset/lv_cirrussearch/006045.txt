Dace Reinika (dzimusi 1958. gada 23. septembrī Madonā) ir latviešu mūzikas skolotāja, diriģente, ierēdne un politiķe, pārstāv Latvijas Zemnieku savienību un Zaļo un Zemnieku savienību. Bijusi 10. Saeimas deputāte un Tērvetes novada domes priekšsēdētāja. Šobrīd Dobeles novada domes deputāte. Izglītību ieguvusi Cēsu mūzikas vidusskolā, Daugavpils Pedagoģiskajā institūtā un Latvijas Lauksaimniecības universitātē. D. Reinika ir bijusi A. Brigaderes pamatskolas direktore Tērvetē, vēl vadījusi vairākus skolas ansambļus un strādājusi par mūzikas skolotāju. 2000. gada Latvijas Skolu jaunatnes dziesmu un deju svētkos ar A. Brigaderes pamatskolas 5.—9. klašu kori ieguva Lielo balvu. Ilggadēja jauktā kora "Tērvete" diriģente. 1997. gadā, būdama skolas direktore, D. Reinika tika ievēlēta Tērvetes pagasta padomē no saraksta "Mēs — Tērvetei". No 1999. līdz 2002. gadam viņa bija Tērvetes pagasta padomes priekšsēdētāja vietniece. Laikaposmā no 2004. līdz ievēlēšanai 10. Saeimā strādāja par direktori Labklājības ministrijas Administratīvajā departamentā. 2009. gada pirmajā pusē viņa tika nosaukta kā Kultūras ministres amata kandidāte. 2010. gadā ievēlēta 10. Saeimā no Zaļo un Zemnieku savienības. Darbojusies Cilvēktiesību un sabiedrisko lietu komisijā, Pieprasījumu komisijā, kā arī bijusi Bērnu un jaunatnes lietu apakškomisijas priekšsēdētāja. 2011. gada ārkārtas Saeimas vēlēšanās ZZS rezultāti bija sliktāki, un D. Reinika vēlreiz Saeimā netika ievēlēta. Kopš 2013. gada 1. februāra līdz 20. jūnijam strādāja par Tērvetes pagasta pārvaldes vadītāju. 2013. gada pašvaldību vēlēšanās ievēlēta Tērvetes novada domē un 21. jūnijā ievēlēta par novada domes priekšsēdētāju. 2014. gada sākumā D. Reinika atteicās no iespējas kļūt par 11. Saeimas deputāti uz laiku, kamēr partijas beidrs Uldis Augulis ieņem ministra amatu Laimdotas Straujumas valdībā. 2017. gada Latvijas pašvaldību vēlēšanās D. Reinika tika ievēlēta Tērvetes novada domē no apvienības “Mūsu mājas ir te” saraksta, un ievēlēta par domes priekšsēdētāju. Vēlētāju atbalstu saņēma arī 2021. gada pašvaldību vēlēšanās, kad tika ievēlēta Dobeles novada domē no Latvijas Zemnieku savienības. Viņas dēls Lauris Reiniks un meita Rūta Reinika ir mūziķi, tāpat mūziķis ir vīrs Artūrs Reiniks — ansambļa "Tērvete" dalībnieks. Kultūras ministre varētu būt Laura Reinika māte Arhivēts 2009. gada 13. maijā, Wayback Machine vietnē.. Mango.lv. 2009. gada 2. marts. gramata21.lv D. Reinikas biogrāfija virtuālajā enciklopēdijā "Latvijas ļaudis" Profils Centrālās vēlēšanu komisijas mājaslapā Arhivēts 2010. gada 29. decembrī, Wayback Machine vietnē. 10. Saeimas profils