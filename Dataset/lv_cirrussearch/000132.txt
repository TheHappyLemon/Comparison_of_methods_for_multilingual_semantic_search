Parisa Vitnija Hiltone (angļu: Paris Whytney Hilton, dzimusi 1981. gada 17. februārī) ir bagātas ģimenes iespējamā mantiniece, augstāko aprindu personība, producente, dziedātāja, modele un modes dizainere. Viņa ir Hilton Hotels dibinātāja Konrāda Hiltona mazmazmeita. P. Hiltone kļuva pazīstama pēc piedalīšanās televīzijas seriālā "Bagātnieces laukos" (angļu: The Simple Life) un vairākām nelielām lomām kinofilmās, galvenokārt ar lomu šausmu filmā "Vaska figūru muzejs" (angļu: House of Wax). Vairāku juridisko incidentu rezultātā Hiltone arī pabijusi Losandželosas cietumā 2007. gadā. Hiltone ir strādājusi par modeli, aktrisi, dziedātāju un ir veikusi gadījuma biznesa darījumus. Saskaņā ar žurnāla "Forbes" datiem, viņa ir ieguvusi ap 2 miljoniem dolāru 2003.—2004. gadā, ap 6,5 miljoniem dolāru 2004.—2005. gadā un ap 7 miljoniem dolāru 2005.—2006. gadā. Hiltone modeles karjeru sāka kā bērns, sākotnēji tikai labdarības pasākumos. Kad viņai bija 19 gadu, viņa parakstīja līgumu ar Donalda Trampa modeļu aģentūru T Management. Viņa ir parādījusies vairākās reklāmās, tostarp Iceberg Vodka, GUESS, Tommy Hilfiger, Christian Dior, un Marciano. Hiltone kopā ar savu draudzeni Nikolu Ričiju piedalījās realitātes šovā "Bagātnieces laukos" (angļu: The Simple Life), kura pirmizrāde notika 2003. gada 2. decembrī Fox kanālā. Seriālam "Bagātnieces laukos" bija trīs sezonas Fox kanālā. Fox kanāls atcēla pārraidi pēc tam, kad sākās strīds starp Hiltoni un Ričiju, bet vēlāk kanāls (angļu: E! Entertainment Television) sāka rādīt arī ceturto un piekto sezonu. 2008. gada martā tika ziņots, ka Hiltone būs zvaigzne jaunā MTV realitātes seriālā "Parisa Hiltone — mana jaunā labākā draudzene" (angļu: Paris Hilton's My New BFF). Seriāla pirmizrāde notika 2008. gada 30. septembrī. Vikikrātuvē par šo tēmu ir pieejami multivides faili. Skatīt: Parisa Hiltone. Oficiālā mājaslapa (angliski) IMDb profils (angliski) AllMovie profils (angliski)