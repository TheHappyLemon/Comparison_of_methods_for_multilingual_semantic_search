Ronijs Brūers (angļu: Ronnie Brewer; dzimis 1985. gada 20. martā Portlendā, Oregonas štatā, ASV) ir profesionāls amerikāņu basketbolists, spēlē uzbrūkošā aizsarga pozīcijā. Pašlaik (2013) pārstāv NBA klubu Oklahomasitijas "Thunder". Brūers basketbola ekspertu uzmanību pievērsa jau koledžā, kur vidēji guva 18,4 punktus, izcīnīja 4,8 atlēkušās bumbas, atdeva 3,3 rezultatīvas piespēles, pārtvēra 2,6 pretinieku piespēles, kā arī grozā raidīja 51 no 151 izpildītā trīspunktu metiena. Basketbolista precizitāte no soda metiena līnijas bija 75%. 2006. gada NBA draftā Brūeru ar kopējo 14. numuru izvēlējās Jūtas "Jazz". Tiesa, uzbrūkošais aizsargs īpaši daudz pie spēlēšanas savā debijas sezonā netika, piedaloties vien 56 mačos. Taču pēc smaga darba pirms 2007.—2008. gada sezonas Brūers nostiprinājās "Jazz" pamatsastāvā. 2009. gada 28. februārī Brūers sasniedz karjeras rekordu, gūstot 26 punktus pret Sakramento "Kings". 2010. gada 18. februārī viņš tika aizmainīts uz Memfisas "Grizzlies" pret nākotnes pirmās kārtas izvēles tiesībām draftā. "Grizzlies" sastāvā Brūers nebija īpaši veiksmīgs, ko veicināja iedzīvošanās savainojumā. Starpsezonā basketbolists kā brīvais aģents piekrita Čikāgas "Bulls" piedāvājumam. Čikāgas kluba sastāvā aizvadīja divas sezonas. 2012.—2013. gada sezonu uzsāka Ņujorkas "Knicks" sastāvā, taču sezonas vidū pārgāja uz Oklahomasitijas "Thunder". Ross Siler. «Utah Jazz: Brewer emerging to fill void at the two». The Salt Lake Tribune, 2007. gada 26. oktobris. Arhivēts no oriģināla, laiks: 2012-09-28. Skatīts: 2007-11-18. «Grizzlies acquire Ronnie Brewer from Jazz». NBA.com. 2010-02-18. Skatīts: 2010-02-19. Chicago Bulls acquire Ronnie Brewer - ESPN Chicago NBA profils (angliski) Basketball Reference profils (angliski) ESPN profils (angliski)