Veikbordings ir ūdens sporta veids, kas izpaužas kā braukšana ar speciālu dēli, kam ir pieskrūvēti speciāli veikborda stiprinājumi, kuros iestiprina kājas, lai varētu noturēties stabili uz dēļa. Veikbordam ir dažādas disciplīnas - veikbords aiz laivas un kabeļveikbords. Nereti veikbordisti kabeļa vai laivas vietā izmanto vinčas, ūdensmotociklus, kvadraciklus un citus veidus veikbordista vilkšanai. Vispopulārākā disciplīna Latvijā ir tieši kabeļveikbords, jo tas ir pieejamāks sabiedrībai - gan cenu ziņā, gan arī veikborda klubu skaita ziņā. Galvenās atšķirības starp veikbordu aiz laivas un kabeļveikbordu ir tādas, ka kabeļveikbordā ātrums ir krietni lēnāks un nav laivas radīts vilnis, ko izmantot triku taisīšanai. Pirmais veikborda čempionāts Latvijā norisinājās 2003. gadā. 2017. gada augustā pirmo reizi Latvijā norisinājās Eiropas un Āfrikas veikborda čempionāts. 2018. gadā Latvijas veikborda komanda, ko pārstāvēja Alise Krūze un Roberts Linavskis, iekļuva finālā Eiropas un Āfrikas veikborda čempionātā. 2022. gadā Latvijas veikbordisti Roberts Linavskis un Alise Krūze pārstāvēja Latviju pasaules veikborda sacensībās Itālijā. Tajā pašā gadā, veikbordists Roberts Linavskis arī pārstāvēja Latviju pasaules spēlēs. Tā arī bija pirmā reize, kad pasaules spēlēs bija veikborda tiesnesis no Latvijas - Oskars Krūze. Veikbordi jeb veikborda dēļi tiek izgatavoti no porainām putām un sveķiem, virspuse tiek apklāta ar stiklšķiedru. Dēļos tiek iestrādāti caurumi, caur kuriem tiek izbāztas skrūves, lai pieskrūvētu spuras un tiek iestrādātas vītnes stiprinājumu pieskrūvēšanai. Veikborda dēļus ražo tādi uzņēmumi kā Ronix, Liquid Force, Hyperlite, CWB, Slingshot, Gator un O'Brien. Spuru un stiprinājumu novietojums ir atkarīgs no paša braucēja vajadzībām un stila. Ir arī dēļi, kam šīs spuras ir iebūvētas un to novietojumu nevar mainīt. Stiprinājumi parasti tiek izvietoti simetriski, lai būtu vienlīdzīgi braukt gan ar labo kāju pa priekšu, gan ar kreiso, bet iesācēji mēdz stiprinājumus novietot tā, lai tiem vieglāk būtu braukt pa priekšu ar "savu" kāju. Tāpat kā snovbordā, skeitbordingā un citos dēļu sportos braucējs brauc ar sānu pa priekšu. Kas tad īsti ir veikbords? Latvijas Ūdenssporta un Veikborda federācija «'Baltic Open 2003' uzvar Matsukevits un Ūdre». www.delfi.lv (latviešu). Skatīts: 2024-03-09. «Eiropas čempionāts veikbordā notiks Rīgā». Sportacentrs.com (latviešu). 2017-02-28. Skatīts: 2024-03-09. «Latvijas komanda aizvada teicamus pusfinālus Eiropas čempionātā veikbordā aiz laivas». sports.riga.lv. Skatīts: 2024-03-09. «2022 World Wakeboard Championship Results (Italy)». Wake Up Academy - Boat Wakeboarding and Wakesurf in Latvia (angļu). 2022-08-09. Skatīts: 2024-03-09. «Oskars Kruze and Roberts Linavskis are participating in the World Games in Birmingham». Wake Up Academy - Boat Wakeboarding and Wakesurf in Latvia (angļu). 2022-07-12. Skatīts: 2024-03-09.