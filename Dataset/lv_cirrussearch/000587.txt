Arvīds Macijausks (lietuviešu: Arvydas Macijauskas; dzimis 1980. gada 19. janvārī Klaipēdā, Lietuvas PSR, PSRS) ir bijušais lietuviešu basketbolists, spēlējis uzbrūkošā aizsarga pozīcijā, laika posmā no 2003. līdz 2006. gadam bija Lietuvas basketbola izlases dalībnieks. Profesionāļa karjeru Macijausks uzsāka 1996. gadā, debitējot dzimtās pilsētas klubā Klaipēdas "Neptunas". Tiesa, viņš aizvadīja vien trīs spēles. Pārsvarā Arvīds spēlēja Klaipēdas Universitātes vienībā. Savas pirmās trīs profesionāļa sezonas viņš spēlēja "Neptunas", vidēji mačā gūstot 12,7 punktus, realizējot 53% visu metienu. Turpmākās četras sezonas Macijausks pavadīja Viļņas "Lietuvos Rytas" sastāvā, izcīnot valsts čempiontitulu 2000. un 2002. gadā, kā arī NEBL titulu 2003. gadā. Viņš tika atzīts par Lietuvas Basketbola līgas vērtīgāko spēlētāju 2002. un 2003. gadā. Kopumā aizvadītajās 143 spēlēs ar "Rytas" Macijausks guva 15,3 punktus vidēji spēlē, metienu precizitāte — 61%. Karjeru basketbolists turpināja Spānijas klubā Tau Ceramica. Tur viņš pavadīja divus gadus, izcīnot Spānijas kausu. 2003. gada 17. decembrī Macijausks uzstādīja personīgo rekordu punktu gūšanā ULEB Eirolīgas mačā pret Lionas "Asvel". Togad "Tau Ceramica" sasniedza Eirolīgas finālu, zaudējot vienīgi Telavivas "Maccabi". Arvīds iekļuva Eirolīgas simboliskajā pieciniekā. Divu sezonu laikā viņš aizvadīja 42 ULEB Eirolīgas mačus, gūdams 18,6 punktus vidēji spēlē. 2005. gada vasarā Macijausks parakstīja līgumu ar NBA klubu Ņuorleānas "Hornets". Savā vienīgajā NBA sezonā karjerā viņu izmantoja reti (kopumā tikai 135 minūtes). NBA viņš guva 44 punktus, spēlēdams vien 19 mačos. Pēc sezonas "Hornets" izpirka viņa līgumu. Atgriežoties Eiropā, viņš bargi kritizēja Amerikas spēcīgāko basketbola līgu: "Komandas nav komandas. Treneris bija slikts, tāpat visa kluba sistēma." 2006. gada 20. jūlijā Macijausks vienojās ar grieķu vienību Pirejas "Olympiacos". Darījums tika noslēgts uz četriem gadiem, par kopsummā 9 miljoniem eiro. Taču viņš izlaida pirmo sezonu ahileja cīpslas traumas dēļ. Jau nākamajā gadā lietuvietis atgriezās ar lieliskiem rezultātiem, tiekot apbalvots ka novembra vērtīgākais Eirolīgas spēlētājs. "Olympiacos" vēlāk pusfinālā piekāpās Maskavas "CSKA". Vēlāk tajā pašā sezonā "Olympiacos" vēlējās lauzt līgumu ar Macijausku, jo viņš bija pārkāpis līguma nosacījumus. Klubs nevēlējās maksāt līgumā paredzēto kompensāciju par kontrakta laušanu. Taču tiesa pieņēma lēmumu par labu basketbolistam, ko gan "Olympiacos" pārsūdzēja un panāca savu 2009. gada novembrī. 2010. gadā beidzis spēlētāja karjeru. Macijausks ir spēlējis gan Lietuvas U-18, gan U-20 izlasēs. Viņš piedalījās 1998. gada Eiropas U-18 un 2000. gada Eiropas U-20 meistarsacīkstēs. Arvīds Macijausks bija rezultatīvākais 2003. gada Eiropas čempionātā Lietuvas izlasē. Viņa pārstāvētā valstsvienība ieguva zelta medaļas, pašam spēlētājam vidēji 15,8 gūti punkti. Macijausks gan netika atzīts par vērtīgāko spēlētāju, par to kļuva Šarūns Jasikēvičs. Arvīds ir piedalījies arī 2004. gada vasaras olimpiskajās spēlēs (izcīnīta 4. vieta), kā arī 2006. gada Pasaules čempionātā (izcīnīta 7. vieta). NBA.com:Arvydas Macijauskas Info Page Macijauskas mouthing off again «Trial Macijauskas vs. Olympiacos postponed». Arhivēts no oriģināla, laiks: 2008. gada 11. decembrī. Skatīts: 2009. gada 13. janvārī. «Olympiacos wins "Macijauskas case"». Arhivēts no oriģināla, laiks: 2009. gada 15. novembrī. Skatīts: 2009. gada 18. novembrī. «Lithuania 95, China 75 Boxscore». Arhivēts no oriģināla, laiks: 2012. gada 16. februārī. Skatīts: 2012. gada 25. janvārī. NBA profils (angliski) Basketball Reference profils (angliski) Eirolīgas profils (angliski)