Polārais loks ir paralēle katrā no planētas puslodēm, sākot no kuras līdz ģeogrāfiskajam polam ir apgabals, kurā vismaz divas reizes astronomiskā gada laikā 24 stundu periodā nenotiek diennakts gaišā un tumšā perioda maiņa. Sakarā ar atmosfēras refrakciju un Saules diska izmēru, polāro dienu iespējams novērot arī zemākos platuma grādos, bet polāro nakti - augstākos. Planētai var būt tikai divi polārie loki. Polāro loku atrašanās vietu nosaka planētas griešanās ass leņķis attiecībā pret ekliptiku. Uz Zemes polārie loki atrodas 66° 33′ 39″ ziemeļu un dienvidu platuma grādos un saucas attiecīgi par ziemeļu un dienvidu polārajiem lokiem. Ziemas saulgriežos (21.-22. decembrī) aiz ziemeļu polārā loka Saule neuzaust (aiz dienvidu - nenoriet), attiecīgi vasaras saulgriežos aiz ziemeļu polārā loka saule nenoriet, aiz dienvidu - neuzlec. Jo lielāks ir attālums no polārā loka pola virzienā, jo polārās dienas un nakts periods ir ilgāks. Sakarā ar Zemes nevienmērīgo kustību pa orbītu polārā loka novietojums mainās. Diennakts laikā tas var mainīties par 2 m, gada laikā - par 100 m. Ziemeļu puslodē polārais loks šķērso ASV (Aļaskā), Kanādas, Grenlandes, Īslandes, Norvēģijas, Zviedrijas, Somijas un Krievijas Federācijas teritorijas, dienvidu puslodē vairākās vietās šķērso Antarktīdas kontinentu. Tropu loks Ekvators Krievijas Lielās enciklopēdijas raksts (krieviski) Austrumeiropas enciklopēdijas raksts (vāciski)