TIROS-1 jeb TIROS I bija ASV un pasaulē pirmais meteoroloģiskais pavadonis, pirmais no programmas Television Infrared Observation Satellites pavadoņiem. To palaida 1960. gada 1. aprīlī. Pavadonis darbojās 78 dienas (par 15 dienām mazāk nekā plānots) un uz zemi noraidīja 22 952 attēlu. TIROS-1 tika veidots kā eksperimentāls kosmiskais aparāts, lai izmēģinātu televīzijas tehnoloģijas laikapstākļu novērošanai no apļveida orbītas. Pavadoņa augstums bija 0,48 m un diametrs 1,1 m. Aparātā bija ievietotas divas televīzijas kameras, viena zemas izšķirtspējas, otra — augstas. Kad pavadonis atradās ārpus zemes staciju radiouztveršanas zonām, kameru uzņemtie attēli tika saglabāti katrai kamerai atsevišķā magnētiskās lentes ierakstītājā. Elektroenerģiju nodrošināja akumulatori, kurus uzlādēja 9200 saules baterijas. TIROS-1 stabilizēja aparāta rotēšana ap vertikālo asi, ko nodrošināja trīs pāri cietās degvielas raķešdzinēji. Tā kā apatāts nebija pastāvīgi orientēts uz Zemi, tad kameras darbojās periodos, kad kameru objektīvos atradās Zeme un tikai tad, kad tā bija Saules apgaismota. Raķetes Thor Able-2 starts ar TIROS-1. Pirmais TIROS-1 attēls no kosmosa. TIROS-1 uzņemtais ciklona attēls. TIROS – NASA Science (angliski) The Smithsonian National Air & Space Museum Exhibition List Arhivēts 2010. gada 13. jūlijā, Wayback Machine vietnē. (angliski)