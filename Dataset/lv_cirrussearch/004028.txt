“Beep” ir amerikāņu grupas Pussycat Dolls trešais singls no debijas albuma PCD, kas tika izdots 2006. gada sākumā. Dziesma guva vidējus panākumus, sasniedzot top 20 vairākos topos. ”Beep” kļuva par grupas trešo singlu, kas iekļuvis Billboard top 20. Sākotnēji ”Beep” bija ieplānots izdot kā otro singlu, pēc debijas singla ”Don’t Cha”, tomēr tas nenotika, jo tikko bija izdots grupas Black Eyed Peas singls ”My Humps”. Grupas menedžments uzskatīja, ka abas dziesmas ”nes” vienādu vēstījumu, tāpēc singla izdošana tika atlikta (Tā vietā tika izdots ”Stickwitu”). Reklāmas nolūkos ”Beep” tika nosūtīts uz naktsklubiem, tomēr lielu atskaņošanas laiku tas neieguva. ”Beep” ir pirmais singls, kurā solo partijas dzied arī citas grupas dalībnieces. Karmita Bahara un Melodija Torntona katra dzied vienu reizi piedziedājumu. Pēc Karmitas aiziešanas no grupas, grupas uzstāšanās laikā, viņas solo partiju dziedāja Džesika Suta, Ešlija Robertsa un Kimberlija Vaijata. “Beep” debitēja deviņdesmit trešajā vietā Billboard Hot 100 topā, vēlāk tas sasniedza trīspadsmito vietu, kļūstot par Pussycat Dolls trešo singlu, kuram izdevies iekļūt pirmajā divdesmitniekā, tomēr tas nebija tik veiksmīgs kā ”Don’t Cha” un ”Stickwitu”, kas ierindojās top 10. Kanādā ”Beep” neguva komerciālus panākumus, tas ierindojās tikai četrdesmit piektajā vietā. Apvienotajā Karalistē singls debitēja un sasniedza otro vietu, kurā tas noturējās salīdzinoši īsu laiku — vienpadsmit nedēļas. Labus panākumus singls guva arī Okeānijā. Austrālijā singls ieguva zelta statusu ar pārdotām 35000 kopijām. Jaunzēlandē singls debitēja divdesmit piektajā vietā, pēc nedēļas tas sasniedza pirmo vietu, kur tas pavadīja septiņas nedēļas. Eiropā singls guva labus panākumus, ierindojoties otrajā vietā European Hot 100 topā. australian-charts.com — The Pussycat Dolls feat. will.i.am — Beep The Pussycat Dolls and Will.I.Am — Beep — Music Charts