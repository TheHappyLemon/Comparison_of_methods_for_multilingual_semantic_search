Airešs Ali (portugāļu: Aires Bonifácio Baptista Ali; dzimis 1955. gada 6. decembrī) ir Mozambikas politiķis, diplomāts. No 2010. līdz 2012. gadam viņš bija Mozambikas premjerministrs. Airešs Ali 1976. gadā sāka strādāt par skolotāju, pēc gada bija skolas direktors. No 1980. līdz 1986. gadam viņš bija Nampulas provinces izglītības un kultūras direktors. No 1989. līdz 1990. gadam Airešs Ali bija izglītības ministrijas kancelejas vadītājs. No 1995. līdz 2000. gadam viņš bija Njasas provinces gubernators. Pēc tam līdz 2004. gadam bija Injambanes provinces gubernators. 2005. gadā Luizas Diogu valdībā Ali kļuva par izglītības un kultūras ministru. 2010. gada 16. janvārī, trīs dienas pēc Diogu atkāpšanās, prezidents Armandu Guebuza par premjerministru apstiprināja Airešu Ali. 2012. gada 8. oktobrī viņu amatā nomainīja Albertu Vakina. 2016. gada jūnijā Airešs Ali kļuva par vēstnieku Ķīnā.