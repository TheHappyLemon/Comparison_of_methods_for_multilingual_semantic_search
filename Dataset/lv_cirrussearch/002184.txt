Šis raksts ir par grupu. Par albumu skatīt rakstu Simple Plan (albums). Simple Plan ir Kanādas poppanka grupa, kas tika dibināta Monreālā, Kvebekā 1999. gadā. Pašlaik (2010) grupas dalībnieki ir Pjērs Buvjē, Dāvids Derosjē, Džefs Stinko, Sebastjens Lefēvrs un Čaks Komo, šādā sastāva grupa darbojas kopš dibināšanas brīža. Grupa ir izdevusi četrus studijas albumus — No Pads, No Helmets...Just Balls (2002), Still Not Getting Any... (2004), Simple Plan (2008) un Get Your Heart On! (2011) —, kā arī divus koncertalbumus: Live in Japan 2002 (2003) un MTV Hard Rock Live (2005). 1999. gadā tika dibināta grupa Reset, ar ko arī tika dibināta grupa Simple Plan. Reset dalībnieki bija draugi Pjērs Buvjē, Čaks Komo, Filips un Adrians Vaits. Reset kopā ar tādām grupām kā MXPX, Ten Foot Pole un Face to Face koncertēja Kanādā, taču vienīgi Reset spēja gūt popalaritāti. Šajā pašā gadā arī tika izdots debijas albums No Worries, neilgi pēc tam Č. Komo pameta grupu, lai pievērstos izglītībai. Divus gadus vēlāk viņš sastapa Džefu Stinko un S. Lefēvru, kuri bija citu grupu dalībnieki, un nolēma dibināt savu grupu. Tikmēr Reset izlaida savu otro disku No Limits. 1999. gada beigās grupas Sugar Ray koncertā atkal satikās Č. Komo un P. Buvjē. Pjērs pameta Reset un pievienojās Č. Komo muzikālajam projektam. Dāvids Derosjē Reset aizvietoja Buvjē, taču arī viņš pameta to pēc sešiem mēnešiem. Tas ļāva Pjēram kļūt par Simple Plan vadošo vokālistu. Grupas nosaukuma vēsture ir neskaidra, taču grupas dalībnieki jokot izsakās, ka spēlēšana grupā ir vienkāršs plāns (angļu: simple plan), kā izvairīties no "īsta" darba iegūšanas. Taču visticamāk grupas nosaukums ir ņemts no filmas "Vienkāršs plāns" (A Simple Plan) nosaukuma. Pamatraksts: No Pads, No Helmets...Just Balls 2002. gadā Simple Plan laida klajā savu debijas studijas albumu No Pads, No Helmets...Just Balls. No albuma tika izdoti četri singli: "I'm Just a Kid", "I'd Do Anything", "Addicted" un "Perfect". Diska nosaukums atdarina vienu regbija izteicienu: "Nekādu polsteru, nekādu aizsargcepuru, tikai bumbas." (angļu: No pads, no helmets, just balls) Grupas dalībnieki apgalvo, ka viņu mērķis ir dziedāt tīru poppanku. Oriģinālajā albuma izdevumā, kas tika izdots ASV, ir 12 dziesmas. Pagarinātajā un citu valstu izdevumā dziesmu skaits ir atšķirīgs, piemēram, ASV izdevumā kā papildu dziesmas bija "Grow Up" un "My Christmas List", taču Apvienotās Karalistes izdevumā papildu 12 oriģinālā albuma dziesmām ir papildu dziesmas "One By One" un "American Jesus" (grupas Bad Religion dziesmas kaverversijas koncertversija), kā arī videoklipi dziesmām "I'd Do Anything" un "I'm Just a Kid". Tāpat albuma ierakstā piedalījās divu citu poppanka grupu mūziķi: dziesmas "I'd Do Anything" ierakstā piedalījās grupas Blink-182 dalībnieks Marks Hopuss un dziesmā "You Don't Mean Anything"ir dzirdams Good Charlotte dalībnieka Džoela Madena vokāls. 2002. gadā, kad tika izdots albums, grupa piedalījās vairāk nekā 300 šovos, iekļuva Alternatīvajā jauno mākslinieku topā un izpārdeva visas biļetes uz tūres koncertu Japānā. 2003. gadā Simple Plan bija Avrilas Lavinjas koncerttūres "Try To Shut Me Up" iesildītājmākslinieki. Tāpat viņi bija iesildītājmākslinieki Green Day un Good Charlotte koncertiem. Grupas oficiālā mājaslapa Arhivēts 2001. gada 1. aprīlī, Wayback Machine vietnē. (angliski) MySpace profils (angliski) IMDb profils (angliski)