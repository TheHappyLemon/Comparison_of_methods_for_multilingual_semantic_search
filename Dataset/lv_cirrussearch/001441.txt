Peters Nurtugs (norvēģu: Petter Northug; dzimis 1986. gada 6. janvārī Levangerē, Norvēģijā) ir norvēģu distanču slēpotājs, divkārtējais 2010. gada Vankūveras Olimpisko spēļu uzvarētājs, četrkārtējais Pasaules čempions. Viņš netika iekļauts Norvēģijas izlasē startam 2006. gada Olimpiskajās spēlēs Turīnā, jo bija vēl junioru vecumā. Pirmo zelta medaļu Pasaules čempionātā izcīnīja 2007. gadā — stafetē —, bet 2009. gada Pasaules čempionātā Liberecā ieguva jau trīs zelta medaļas, tai skaitā prestižajā 50 km distancē. 2008.—2009. gada Pasaules kausa kopvērtējumā P. Nurtugs palika otrais, piekāpjoties tikai Šveices slēpotājam Dario Koloņam. Savās pirmajās Olimpiskajās spēlēs 2010. gadā Vankūverā P. Nurtugs ieradās kā galvenais favorīts distanču slēpošanā. Pirmajā distancē parādījis negaidīti pieticīgu sniegumu, viņš tomēr spēja sakrāt lielāko medaļu ražu starp slēpotājiem vīriešu sacensībās. P. Nurtugs izcīnīja divas zelta medaļas (garumā ļoti atšķirīgajās komandu sprinta un 50 km klasiskā stila distancēs), kā arī sudraba medaļu kopā ar Norvēģijas stafetes komandu un bronzas medaļu individuālajā klasiskā stila sprinta distancē. Vikikrātuvē par šo tēmu ir pieejami multivides faili. Skatīt: Peters Nurtugs. Oficiālā tīmekļa vietne (norvēģiski) Olympedia profils (angliski) Munzüger Sport profils (vāciski) FIS profils (distanču slēpošana) (angliski)