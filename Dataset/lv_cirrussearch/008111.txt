Varavīksnenes heterohromija ir dažāda labās un kreisās acs varavīksnenes krāsa. Varavīksnene var būt pilnībā citā krāsā vai arī var atšķirties tikai tās daļa. Ir iespējams arī, ka varavīksnene abās acīs ir daļēji citā krāsā. Heterohromija var būt gan iedzimta, gan iegūta un var būt kādas slimības pazīme. Acu krāsu galvenokārt nosaka melanīna koncentrācija varavīksnenē, heterohromija parādās, ja vienā acī ir salīdzinoši vairāk (hiperpigmentācija) vai mazāk (hipopigmentācija) šī pigmenta.