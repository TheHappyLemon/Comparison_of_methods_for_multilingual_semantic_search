Progress M-06M (Прогресс М-06М) bija Krievijas automātisks kravas kosmosa kuģis kravu nogādāšanai uz Starptautisko kosmisko staciju (SKS). Tas tika palaists 2010. gada 30. jūnijā. No orbītas tika novadīts 2010. gada 6. septembrī un sadega atmosfērā. Kopējā kravas masa starta brīdī bija 2630 kg. Īpašajās tvertnēs ietilpa degviela pašam kuģim (877 kg) un stacijas dzinējsistēmai (250 kg), skābeklis (51 kg), ūdens (300 kg). Hermētiskajā kravas telpā (pavisam 1152 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces, tai skaitā 426 kg amerikāņu segmentam. Palaišana notika no Baikonuras kosmodroma 2010. gada 30. jūnijā 15:35:14 UTC ar nesējraķeti Sojuz-U. Saslēgšanās ar SKS bija paredzēta 2. jūlijā. Tuvošanās laikā aptuveni 2 km attālumā no stacijas automātika apstādināja tālāku tuvošanos. Nākamā saslēgšanās tika pārcelta par divām dienām. Pēc sākotnējās datu analīzes tika secināts, ka manuālā režīma sakaru kanāla testēšanas laikā sistēma fiksēja nestabilus sakarus ŪĪV diapazonā, tādēļ atcēla tuvošanos un novadīja kuģi garām stacijai. Izmeklēšanas komisija 27. jūlijā publiskoja atzinumu, ka kļūmes iemesli bijuši divi: teleoperatora video sakaru kanālā bija radušies traucējumi; kosmonauts uz pults nejauši nospiedis kādu pogu, kas pārslēdza teleoperatora režīmu no indikatora uz darba. 4. jūlijā 16:17:26 UTC Progress M-06M automātiskā režīmā saslēdzās ar SKS pie Zvezda moduļa, pirms tam atslēdzot teleoperatora video sakaru kanālu. 31. augustā 11:21:37 UTC Progress M-06M atvienojās no stacijas. Autonomā lidojumā ar kosmosa kuģi tika veikti seši eksperimentu seansi programmas "Radar-Progress" ietvaros, kuros pētīja kosmiskā aparāta dzinēja darbības rezultātā radušās jonosfēras lokālās izmaiņas. 2010. gada 6. septembrī 12:14 UTC tika iedarbināts kosmiskā aparata dzinējs bremzēšanas manevram, kas ilga 198 sekundes. Pēc tam tas nogāja no orbītas un sadega virs Klusā okeāna dienviddaļas. Nesadegušās daļas aptuveni 12:53 UTC nokrita punkta ar koordinātām 42° 07' D un 138° 25' R. Прогресс М-06М Центр Управления космическими полетам (krieviski) ПЕРЕЧЕНЬ ГРУЗОВ, ДОСТАВЛЯЕМЫХ КОРАБЛЁМ "ПРОГРЕСС М-06М" Arhivēts 2011. gada 6. janvārī, Wayback Machine vietnē. (krieviski) Космический грузовик "Прогресс М-06М" стартовал к МКС РИА Новости, 2010-06-30 (krieviski) Причиной нестыковки 2 июля "Прогресса" с МКС стал сбой радиосвязи RIA Novosti, 2010-07-27 Космический корабль сгорел и затонул в Тихом океане Иван Панин, Infox.ru, 2010-09-06 Progress M-06M lapa SKS Lidojumu vadības centrā Arhivēts 2011. gada 6. janvārī, Wayback Machine vietnē. (krieviski)