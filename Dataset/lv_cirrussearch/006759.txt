Mihails Birjukovs (krievu: Михаил Олегович Бирюков; dzimis 1985. gada 13. oktobrī Jaroslavļā) ir krievu hokejists, vārtsargs. Pašlaik (2017) Birjukovs spēlē Kontinentālās hokeja līgas klubā Ņižņijnovgorodas "Torpedo". Birjukovs savu karjeru uzsāka dzimtajā Jaroslavļā, no 2001. līdz pat 2004. gadam spēlējot Jaroslavļas "Lokomotiv" otrajā sastāvā, kas tolaik spēlēja Krievijas Pirmajā līgā. 2005.—06. sezonā Birjukovs spēlēja Krievijas Augstākās līgas klubā Stupino "Kapitan", bet 2007.—08. sezonā visbeidzot debitēja Krievijas Superlīgā, spēlējot Balašihas "HK MVD" rindās. 2008.—09. sezonas vidū Mihails pārcēlās uz Maskavas "Dinamo" rindām. 2010.—11. sezonā, spēlējot jau Hantimansijskas "Jugra" rindās, Birjukovs tika atzīts par oktobra labāko līgas vārtsargu. Līdz 2014.—15. gada sezonas vidum Birjukovs bija "Jugra" pamatvārtsargs, taču tad tika aizmainīts uz Ņižņijnovgorodas "Torpedo". 2015.—16. gada sezonā bija komandas otrais vārtsargs aiz Iļjas Proskurjakova. 2016. gada maijā noslēdza viena gada līgumu ar Novokuzņeckas "Metallurg", taču nākamās sezonas gaitā tika aizmainīts uz Ņižņijnovgorodas "Torpedo". Krievijas hokeja izlases rindās spēlējis 2008. gada Pasaules čempionātā, izlases vārtos stāvot trīs spēlēs un kopā ar izlasi izcīnot zelta medaļas. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)