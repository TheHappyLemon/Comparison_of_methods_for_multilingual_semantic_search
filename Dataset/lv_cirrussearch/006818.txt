Čatalhjujuka bija ciemats, kas atradās mūsdienu Turcijas teritorijā, dienvidaustrumu virzienā no šīs valsts galvaspilsētas Ankaras. Šis ciemats uzplauka 6.-5. gadu tūkstotī p.m.ē. pateicoties savai atrašanās vietai — svarīgu tirdzniecības ceļu krustojumā. Čatalhjujuka aizņēma apmēram 13 ha lielu platību. Māju būvniecībā izmantoja saulē izkaltētus dubļu ķieģeļus un tās bija sabūvētas ļoti cieši viena pie otras un pat viena uz otras. Ieiet un iziet šajās mājās varēja, galvenokārt caur jumtu. Ciemata malējo māju ārējās sienas bija īpaši nostiprinātas, jo tās kalpoja arī kā ciemata aizsargsienas. Čatalhjujuka tomēr tā arī nekad nekļuva par īstu pilsētu. No tās iedzīvotāju vidus nebija vēl izvirzījušies līderi, augstmaņi, kuri monopolizētu tirdzniecības sakarus un koncentrētu savās rokās varu un ienākumus, lai pārdalot tos, sāktu organizēt darbus un veidot pilsētai nepieciešamo infrastruktūru. Šajā gadījumā arī izpaužas tēze par sabiedrības zināšanu un tehnoloģiskā līmeņa atbilstības nepieciešamību tās iekšējai organizācijai.