Jaroslavs Obšuts (slovāku: Jaroslav Obšut; dzimis 1976. gada 9. martā) ir bijušais slovāku hokejists, aizsargs. Karjeras laikā aizvadījis septiņas spēles Nacionālajā hokeja līgā. Vairākas sezonas aizvadījis Zviedrijas hokeja līgā, Kontinentālajā hokeja līgā un Slovākijas Ekstralīgā. Slovākijas hokeja izlases sastāvā spēlējis 2002. gada olimpisko spēļu turnīrā, kā arī divos pasaules čempionātos. 1995. gada NHL draftā Obšutu izvēlējās Vinipegas "Jets" vienība, taču tā vietā, lai spēlētu NHL vai AHL, jaunais slovāku aizsargs vēl nākamās divas sezonas aizvadīja Rietumu hokeja līgā. Nacionālajā hokeja līgā Obšuts debitēja vien 2000.—01. sezonā, aizvadot četras spēles Sentluisas "Blues" rindās. Nākamajā sezonā Obšuts nospēlēja četras spēles Kolorādo "Avalanche" vienības sastāvā. No 2002. līdz 2004. gadam Obšuts spēlēja AHL klubā Manitobas "Moose", taču tad atgriezās Eiropā. 2004. gada vasarā Obšuts pievienojās Zviedrijas Elitsērijas klubam Luleå HF, tā sastāvā aizvadot nākamās piecas sezonas. 2009. gadā Obšuts pievienojās Kontinentālās hokeja līgas klubam Maskavas "Spartak". Sezonas gaitā viņš pat tika izvēlēts dalībai 2010. gada Kontinentālās hokeja līgas Zvaigžņu spēlei, taču tajā traumas dēļ nepiedalījās. 2010.—11. sezonas gaitā Jaroslavs no "Spartak" rindām tika atlaists un pievienojās Mitišču "Atlant" vienībai. 2012. gada vasarā hokejists pievienojās Doneckas "Donbass" sastāvam. Turpmākajās sezonās spēlēja dažādos Slovākijas un Rumānijas klubos, līdz 2018. gadā noslēdza karjeru. Slovākijas izlasē Obšuts debitēja 2002. gada Olimpiskajās spēlēs. Ir piedalījies arī 2005. un 2009. gada Pasaules čempionātos. Vikikrātuvē par šo tēmu ir pieejami multivides faili. Skatīt: Jaroslavs Obšuts. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)