Dmitrijs Kočņevs (vācu: Dimitrij Kotschnew, krievu: Дмитрий Кочнев; dzimis 1981. gada 15. jūlijā) ir bijušais Vācijas hokejists, vārtsargs, Vācijas izlases dalībnieks. Karjeras lielāko daļu aizvadījis Vācijas hokeja līgas klubos Īzerlonas "Roosters", Nirnbergas "Ice Tigers" un Hamburgas "Freezers". Četras sezonas aizvadījis arī Kontinentālajā hokeja līgā. Lai gan dzimis Kazahstānā, Kočņevs savu spēlētāja karjeru uzsāka jau Vācijā. 1999. gadā Dmitrijs Vācijas izlases rindās spēlēja Pasaules U18 čempionātā. Savu profesionālo karjeru Kočņevs uzsāka 2001. gadā, pievienojoties Vācijas hokeja līgas klubam Īzerlonas "Roosters". Tā rindās viņš spēlēja līdz pat 2006.—07. sezonas noslēgumam. 2007. gada vasarā Kočņevs pievienojās Nirnbergas "Ice Tigers" sastāvam. Pēc sezonas noslēguma Dmitrijs pārcēlās uz Krieviju, pievienojoties Kontinentālās hokeja līgas klubam Maskavas "Spartak", kura sastāvā aizvadīja nākamās divas sezonas. 2010.—11. gada sezonā spēlēja Jaroslavļas "Lokomotiv", bet 2011.—12. gada sezonā — Mitišču "Atlant" rindās. No 2012. līdz 2016. gadam spēlēja Vācijas hokeja līgas vienībā Hamburgas "Freezers", taču tad noslēdza spēlētāja karjeru. Vācijas izlases rindās piedalījies piecos Pasaules čempionātos, laukumā izlases vārtos stājoties kopumā sešās spēlēs. Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)