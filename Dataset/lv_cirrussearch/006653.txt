Ekvinokcija (latīņu: aequus — ‘vienāds’; nox — ‘nakts’) jeb vienādības ir brīdis, kad Saules centrs šķērso debess ekvatoru. Uz Zemes šāds brīdis ir divas reizes gadā. Pirmo reizi ekvinokcija ir martā (20. vai 21. martā), ko dēvē par pavasara ekvinokciju, bet otro reizi — septembrī (22. vai 23. septembrī), ko dēvē par rudens ekvinokciju. Ekvinokcijas brīdī terminators iet caur abiem Zemes poliem, bet dienas un nakts ilgumi ir aptuveni vienādi. Ekvinokcijas brīdī iestājas astronomiskais pavasaris vai astronomiskais rudens. Pirmajā svētdienā un pirmdienā pēc pirmā pilnmēness pēc pavasara ekvinokcijas vai tās laikā kristieši svin Lieldienas. Rietumu kristīgajā baznīcā Lieldienu datums iekrīt starp 22. martu un 25. aprīli. Austrumu pareizticīgajās baznīcās, kuras lieto senāko Jūlija kalendāru, Lieldienu datumi ir starp 4. aprīli un 8. maiju pēc Gregora kalendāra. Lieldienu datuma aprēķināšanas kārtību pieņēma Pirmajā Nīkajas koncilā 325. gadā. Pēc rudens ekvinokcijas latvieši svinēja Apjumības svētkus, kurus aizstāja kristiešu Miķeļdiena, kas mūsdienās iekrīt 29. septembrī. Tabulā ir apkopoti ekvinokciju un saulgriežu laiki pēdējos un nākamajos gados. Norādīts UTC, kas atšķiras no Latvijas laika (UTC+2 ziemā, UTC+3 vasarā). «Solstices and Equinoxes: 2001 to 2100». AstroPixels.com. 2018. gada 20. februāris. Skatīts: 2020. gada 21. decembris.