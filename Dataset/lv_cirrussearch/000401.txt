Brendons Dženingss (angļu: Brandon Jennings; dzimis 1989. gada 23. septembrī Komptonā, Kalifornijas štatā, ASV) ir amerikāņu basketbolists, spēlē saspēles vadītāja pozīcijā. Pašlaik (2018) pārstāv Krievijas komandu Sanktpēterburgas "Zenit". B. Dženingsa basketbolista talants tika pamanīts jau vidusskolas gados, viņš pārcēlās no vidusskolas dzimtajā Kalifornijā uz prestižo Oak Hill Academy Virdžīnijā, kuru ir beiguši daudzi pazīstami NBA basketbolisti, piemēram Karmelo Entonijs un Stīvens Džeksons. Vidusskolu basketbolā B. Dženingss bija viens no spožākajiem spēlētājiem ASV un tika atzīts par perspektīvāko vidusskolu basketbolistu pēc 2006.-2007. gada sezonas. Pēc vidusskolas jaunais basketbolists vēlējās iestāties Arizonas Universitātē, tomēr nespēja nokārtot iestājeksāmenus, savukārt, lai pieteiktos NBA draftam viņš bija pārāk jauns. B. Dženingss izvēlējās amerikāņu basketbolistiem neierastu karjeras attīstības ceļu un aizvadīja sezonu Eiropā, spēlējot Itālijas A līgas komandā Romas "Lottomatica", kuras sastāvā čempionātā un Eirolīgā gan rādīja visai pieticīgu sniegumu, kas, iespējams, bija iemesls salīdzinoši zemai vietai 2009. gada NBA draftā. 2009. gada NBA draftā B. Dženingsu ar kopējo 10. numuru izvēlējās Milvoki "Bucks" un komandā ar visai pieticīgu sastāvu viņš uzreiz kļuva par pamatsastāva saspēles vadītāju un komandas līderi. Individuāli ražīgāko spēli pirmajā sezonā viņš aizvadīja 2009. gada 14. novembrī pret Goldensteitas "Warriors", gūstot tajā 55 punktus un pārspējot līdzšinējo rezultativitātes rekordu "Bucks" debitantiem, kas piederēja leģendārajam Karīmam Abduldžabāram. B. Dženingss bija viens no galvenajiem pretendentiem uz 2009.-2010. gada NBA labākā debitanta balvu, ko sezonas beigās tomēr saņēma Tairīks Evanss, taču B. Džeiningss tika iekļauts simboliskajā debitantu izlasē. 2012. gadā "Bucks" sastāvā nokļuva Monta Eliss, līdz ar to izveidojās spēcīgs pamatsastāva aizsargu pāris. Šajā sezonā (tāpat kā B. Dženingsa debijas sezonā) komanda iekļuva izslēgšanas spēlēs, kur izstājās pirmajā kārtā. 2013. gada vasarā B. Dženingss tika aizmainīts uz Detroitas "Pistons" pret Brendonu Naitu, Krisu Midltonu un Vjačeslavu Kravcovu. 2016. gada februārī tika aizmainīts uz Orlando "Magic" kopā ar Ersanu Iljasovu apmaiņā pret Tobiasu Herisu. 2016. gada vasarā kā brīvais aģents pievienojās Ņujorkas "Knicks". 31. decembra zaudējumā pret Hjūstonas "Rockets" B. Dženingss uzstādīja sezonas rezultativitātes rekordu — 32 punkti. Februārī atbrīvots no komandas un drīz pēc tam pievienojās citai NBA komandai Vašingtonas "Wizards". 2017. gada vasarā B. Dženingss pārcēlās uz Ķīnu, kur spēlēja Šaņsji "Brave Dragons", kur nospēlēja līdz decembrim, piedaloties 13 komandas spēlēs. 2018. gada februārī pievienojās NBA komandas Milvoki "Bucks" fārmklubam G Līgā Viskonsinas "Herd", no kuras martā tika uzaicināts spēlēt "Bucks" un pēc diviem 10 dienu kontraktiem noslēdza vairāku gadu līgumu ar NBA komandu aprīlī. Tomēr augustā komanda līgumu pārtrauca, un spēlētājs pārcēlās uz Krieviju, kur pārstāv Sanktpēterburgas "Zenit", kas spēlē VTB līgā. "Zenit" sastāvā 2018. gada oktobrī spēlēja Rīgā pret VEF, tādējādi B. Dženingss ir viens no spēlētājiem ar sasniegumiem bagātāko NBA karjeru, kas spēlējis Latvijā sava Eiropas kluba sastāvā. «Brendona Dženingsa statistika Itālijas A līgā». Legabasket.it. Arhivēts no oriģināla, laiks: 2019. gada 20. septembrī. Skatīts: 27.12.2009.. «Brendona Dženingsa oficiālā statistika NBA mājaslapā». NBA.com. Arhivēts no oriģināla, laiks: 2009. gada 30. decembrī. Skatīts: 27.12.2009.. Oficiālā mājaslapa NBA profils (angliski) Basketball Reference profils (angliski)