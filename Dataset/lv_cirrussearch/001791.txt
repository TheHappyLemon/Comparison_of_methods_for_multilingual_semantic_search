Padomju Savienības Varonis (krievu: Герой Советского Союза) bija augstākais Padomju Savienības atzinības apliecinājums. Goda nosaukums, ko piešķīra par varoņdarbu vai izciliem nopelniem karadarbības laikā, kā arī, izņēmuma kārtā, miera laikā. Goda nosaukums oficiāli apstiprināts 1934. gada 16. aprīlī ar PSRS Centrālās izpildkomitejas lēmumu. 1939. gada 1. augustā tika apstiprināts arī apbalvojums, ko piešķīra Padomju Savienības Varoņiem, medaļa "Zelta Zvaigzne". Pirmo reizi šis goda nosaukums tika piešķirts 1934. gada 20. aprīlī, bet pēdējo reizi 1991. gada 24. decembrī. Kopā šajā laikā tika apbalvoti 12 772 cilvēki. Sākotnēji kopā ar Padomju Savienības Varoņa goda nosaukumu tika piešķirts Ļeņina ordenis, bet 1939. gadā tā vietā sāka piešķirt "Zelta Zvaigznes" medaļu. 92% apbalvoto bija saņēmuši šo goda nosaukumu par varonību un izciliem nopelniem Otrajā pasaules karā. 72 cilvēkiem par dažādiem pārkāpumiem pēc piešķiršanas goda nosaukums tika atņemts. Vairāki cilvēki tika apbalvoti vairākas reizes. 101 cilvēks tika apbalvots divreiz, 3 cilvēki trīs reizes, bet tikai divi četras reizes. 13 Padomju Savienības pilsētas saņēma Varoņpilsētas nosaukumu. Pēc PSRS izjukšanas "Padomju Savienības Varoņa" apbalvojums tika likvidēts. Krievijā tā vietā tika izveidots goda nosaukums "Krievijas Federācijas Varonis". Padomju Savienības Varoņiem veltīta mājaslapa (krieviski)