New Horizons (angļu: "jaunie apvāršņi") ir NASA starpplanētu zonde Plutona izpētei. New Horizons ir pirmais cilvēku radītais kosmiskais aparāts, kas sasniedzis Plutona apkārtni. 2019. gada 1. janvārī tas pārlidoja transneptūna objektu 2014 MU69 (43,4 AU attālumā no Saules). New Horizons tika palaista 2006. gada 19. janvārī ar nesējraķeti Atlas V/551 no Kanaveralas zemesraga Gaisa spēku stacijas 41. starta laukuma. 28. janvārī un 30. janvārī tika veikts pirmais trajektorijas korekcijas manevrs (TCM), kas bija sadalīts divās daļās (TCM-1A un TCM-1B). Šī manevra veikšanas precizitātes dēļ tika atcelts otrais korekcijas manevrs TCM-2. New Horizons 2007. gada 28. februārī palidoja garām Jupiteram. 9. martā tika veikts trešais korekcijas manevrs TCM-3, kas ilga 76 sekundes. 2006. gada 7. aprīlī 10:00 UTC New Horizons sasniedza Marsa orbītu 243 miljonu kilometru attālumā no Saules. 2006. gada 13. jūnijā 04:05 UTC zonde palidoja garām asteroīdam 132524 APL (agrāk zināms ar pagaidu apzīmējumu 2002 JF56) 101 867 km attālumā. Pēc aptuveniem aprēķiniem tā diametrs ir 2,3 km un pēc spektra tas pieder pie S tipa asteroīdiem. Lai palielinātu savu ātrumu, New Horizons izmantoja Jupiteru gravitācijas manevra veikšanai. Tuvākais attālums no planētas – 2 300 000 km – tika sasniegts 2007. gada 28. februārī 05.43.40 UTC. Šis manevrs palielināja zondes ātrumu par 4 km/s attiecībā pret Sauli un par 2,5° manīja orbītas plaknes slīpumu. Jupitera tuvumā tika izmantoti starpplanētu stacijas zinātniskie instrumenti, lai veiktu planētas un tās pavadoņu novērojumus. Tā kā tajā laikā Jupiteru nepētīja neviens cits kosmiskais aparāts, tad šie iegūtie dati noderēja, atklājot izmaiņas, kas radušās kopš iepriekšējo starpplanētu zondu apmeklējumiem. 2010. gada 20. martā kosmiskais aparāts atradās nedaudz vairāk nekā 16 AU attālumā no Zemes. 2014. gada 7. decembrī zonde atmodināta no hibernācijas režīma un sākta gatavot Plutona sistēmas novērojumiem. New Horizons 2015. gada jūlijā nonāca Plutona tuvumā. 2015. gada 14. jūlijā tas palidoja garām Plutonam ar vistuvāko pietuvošanos 11:49:57 UTC 12 500 km attālumā. 12:03:50 UTC zonde atradās vistuvāk Haronam 12 472 km attālumā. Pēc Plutona pārlidojuma kosmisko aparātu bija plānots novirzīt uz kādu no Koipera joslas objektiem. 2015. gada 31. augustā tika paziņots, ka par New Horizons jauno mērķi izvēlēts objekts (486958) 2014 MU69. To zonde pārlidoja 2019. gada 1. janvārī, kad tā bija 43,4 AU attālumā no Saules. 2023. gada 29. septembrī NASA paziņoja, ka pagarina New Horizons misiju līdz 2020. gadu beigām. Sākot ar 2025. fiskālo gadu, zonde koncentrēsies uz heliofizikas datu vākšanu, ko var viegli iegūt pagarinātā, mazaktīvā darbības režīmā. Ja nākotnē tiktu atklāts kāds sasniedzams Koipera jostas objekts, kosmisko aparātu novirzītu uz to. Voyager 1 Voyager 2 Pioneer 10 Pioneer 11 «Saules sistēmu pametošie kosmiskie aparāti». Arhivēts no oriģināla, laiks: 2007. gada 27. aprīlī. Skatīts: 2007. gada 27. aprīlī. Calla Cofield. «Beyond Pluto: 2nd Target Chosen for New Horizons Probe». Skatīts: 2015. gada 30. augusts. NASA’s New Horizons to Continue Exploring Outer Solar System NASA, 2023-09-29