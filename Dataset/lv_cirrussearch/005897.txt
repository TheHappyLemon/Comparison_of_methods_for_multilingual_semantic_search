Šķidrais slāpeklis ir bezkrāsains šķidrums - slāpekļa šķidrais agregātstāvoklis. Atmosfēras spiedienā šķidrais slāpeklis vārās pie –195,8° C, tā blīvums ir 0,808 g/cm3. Šķidrais slāpeklis nav indīgs vai sprādzienbīstams. Izolētos konteineros, piemēram, Djuāra traukos, to var pārvadāt bez ievērojamiem iztvaikošanas zudumiem. Šķidro slāpekli iegūst sašķidrināta gaisa frakcionētās destilācijas procesā. Šķidro slāpekli izmanto asins, reproduktīvo šūnu (spermatozoīdu un olšūnu) un citu bioloģisko paraugu un materiālu uzglabāšanai zemā temperatūrā. Medicīnā to lieto krioterapijā, lai likvidētu kārpas un citus veidojumus uz ādas. To izmanto dažādu laboratorijas iekārtu (lādiņsaites matricu, rentgenstaru detektoru, augsttemperatūras supravadītāju) dzesēšanai. Ar šķidro slāpekli var dzesēt procesorus un citas detaļas datoriem, kas tiek darbināti ar stipri paaugstinātu taktsfrekvenci, nekā paredzēts normālas ekspluatācijas laikā.