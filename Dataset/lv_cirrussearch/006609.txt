Lāpa ir mākslīgi izveidots gaismas un uguns avots, kas parasti sastāv no stieņveida koka gabala, kam viens gals aptīts ar degtspējīgu šķidrumu piesūcinātu audumu, bet otrs gals paredzēts turēšanai. Lāpas ir tikušas un tiek lietotas dažādos nolūkos. Senie cilvēki lāpas izmantoja kā gaismas avotus, piemēram, lai varētu pārvietoties alās, kā arī dzīvnieku atbaidīšanai. Reizēm lāpas tiek ievietotas turētājos, kas nostiprināti augstu pie sienas, lai izgaismotu ejas, piemēram, pilīs. Lāpas tiek lietotas arī dažādos svētkos un gājienos. Plašs lāpu lietojums ir Olimpiskajās spēlēs. Sākumā koncentrējot saules gaismu, tiek aizdegta kāda lāpa. Ar šo un citām lāpām olimpiskā uguns tiek nogādāta līdz lielai olimpiskai lāpai spēļu norises vietā. Lielajā lāpā uguns bez pārtraukuma deg līdz spēļu beigām. Reizēm lāpas tiek izmantotas arī cirkus priekšnesumos. Ar degošām lāpām var žonglēt, tās izmanto uguns rīšanai, pūšanai un citos trikos. Eļļas lampa Svece Uguns