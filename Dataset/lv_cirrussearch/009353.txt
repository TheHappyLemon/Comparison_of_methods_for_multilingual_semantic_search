Mohameds "Mo" Farahs (angļu: Mohammed "Mo" Farah, somāļu: Maxamed Faarax, arābu: محمد فرح; dzimis 1983. gada 23. martā Mogadīšo, Somālijā) ir somāliešu izcelsmes Lielbritānijas vieglatlēts, garo distanču skrējējs, kopš 2011. gada jūnija — Eiropas rekordists 10 000 m distancē (27:14,07). 2012. gada olimpisko spēļu zelta medaļas ieguvējs šai pašā distancē, kā arī 5000 m distancē. M. Farahs ir dzimis Somālijas galvaspilsētā, bet jau agrā bērnībā ar ģimeni izceļojis uz Džibuti un 8 gadu vecumā pārcēlies uz Lielbritāniju, kur dzīvoja Londonā. Kopš 2011. gada februāra dzīvo ASV, Portlendā, kur trenējas pie kādreiz izcilā maratonskrējēja Albero Salazara. Viņa pirmais starptautiskais panākums bija zelta medaļa 5000 m distancē Eiropas junioru čempionātā 2001. gadā. Bez garajām distancēm stadionā piedalās arī krosa skrējienos, kur 2006. gadā kļuva par Eiropas čempionu. Tāpat šai gadā bija otrais 5000 m distancē Eiropas čempionātā pieaugušajiem Gēteborgā. 2007. gadā viņš bija sestais Pasaules čempionātā 5000 m distancē. 2010. gada jūlijā M. Farahs uzvarēja Eiropas čempionātā Barselonā 10 000 m un 5000 m distancēs, kļūstot par pirmo britu sportistu, kas Eiropas čempionātā triumfējis garākajā stadiona skriešanas distancē un pirmo, kas uzvarējis abās distancēs. 2011. gada uzstādīja lielisku personisko rekordu pusmaratonā (1.00:23), kā arī laboja Eiropas rekordu 10 000 m (27:14,07). Lai arī M. Farahs bija 2011. gada sezonas līderis 10 000 m skrējienā, tomēr Pasaules čempionātā Tegu viņš palika otrais 0,26 sekundes zaudējot Etiopijas skrējējam Ibrahimam Džeilanam. Toties 5000 m distancē M. Farahs kļuva par pasaules čempionu, apsteidzot veterānu Bernardu Lagatu no ASV. 2012. gada Eiropas čempionātā viņš izcīnīja zelta medaļu 5000 m distancē, bet 2012. gada vasaras olimpiskajās spēlēs sasniedza savas karjeras līdz šim labāko panākumu, izcīnot zelta medaļu gan 10 000 m distancē, gan arī 5000 m distancē. To pašu atkārtoja arī nākamajā gadā Pasaules čempionātā Maskavā. 2020. gada septembrī M. Farahs uzstādīja pasaules rekordu stundas skrējienā, Briselē noskrienot 21 330 metrus, kas bija par 45 metriem vairāk nekā etiopieša Hailes Gebreselasie 2007. gada pasaules rekords. Vikikrātuvē par šo tēmu ir pieejami multivides faili. Skatīt: Mohameds Farahs. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)