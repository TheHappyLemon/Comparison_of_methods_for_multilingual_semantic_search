Jirki Juhani Jervilehto (somu: Jyrki Juhani Järvilehto), sacensībās pazīstams kā JJ Lehto (dzimis 1966. gada 31. janvārī, Espo, Somijā) ir Somijas sacīkšu pilots, zināms kā Formula 1 un Lemānas 24 stundu sacīkšu pilots. Jirki F1 piedalījās no 1989. līdz 1994. gadam. Viņš bija Kekes Rosberga protežē un tieši Rosbergs ieteica Jervilehto izmantot viegli izrunājamu pseidonīmu, kā agrāk to izdarīja pats Rosbergs (Keke ir vārda Keijo saīsinājums). Uz goda pjedestāla viņš kāpa vienu reizi. Viņa lielākie panākumi gan nesaistās tieši ar šo sacīkšu klasi, jo soms divkārt ir uzvarējis slavenajās Lemānas sacīkstēs, pirmo reizi 1995. gadā (pirmajā gadā pēc F1) kopā ar Janiku Dalmā un Masanori Sekiju un otro reizi tieši pēc desmit gadiem, 2005. gadā kopā ar Marko Verneru un Tomu Kristensenu. Viņš ir beidzis savu karjeru un pašlaik strādā par ekspertu-komentētāju savā dzimtenē, Somijā. Viņš to sāka darīt vēl pirms karjeras beigām, 2001. gadā.