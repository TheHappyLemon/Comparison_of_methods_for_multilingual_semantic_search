Dobrovolska (poļu: Stacja im. Antoniego Bolesława Dobrowolskiego) ir iekonservēta un reti izmantota polārstacija Bangera oāzē Noksa krastā. Staciju ar nosaukumu Oazisa ierīkoja PSRS polārā ekspedīcija, bet 1959. gadā to nodeva Polijai, kas to pārdēvēja par Dobrovolsku. Oazisa (krievu: Оазис) bija padomju polārstacija Austrumantarktīdā. Izvietota Bangera oāzē (no kuras ieguva savu nosaukumu) Figurnoje ezera krastā. Staciju ierīkoja 1. Kompleksās antarktiskās ekspedīcijas laikā 370 km no galvenās stacijas Mirnijas. Stacija sastāvēja no divām saliekamām paneļu ēkām, kurās izvietojās aeroloģijas un meteoroloģijas kabineti, ģeofizikas laboratorija, radiostacija, elektrostacija, kopkajīte, kambīze, dzīvojamās telpas un noliktava. Atsevišķi bija izvietotas seismoloģijas, aeroloģijas un magnētisma paviljoni. 1956. gadā stacijā ziemoja 2 cilvēku, 1957. gadā - 7 cilvēku, 1958. gadā - 8 cilvēku komanda. 1958. gada 17. novembrī stacija tika iekonservēta, bet 1959. gada 23. janvāri nodota Polijas Zinātņu akadēmijai. Oazisas stacija pēc pārņemšanas tika nosaukta par godu beļģu 1897.-1899. gadu polārās ekspedīcijas dalībniekam, poļu ģeofiziķim un meteorologam Antonijam Dobrovolskim (Antoni Bolesław Dobrowolski). Stacija tika izmantota pirmās (1958-1959) un otrās (1966-1967) poļu antarktiskās ekspedīcijas laikā. 1978.-1979. gada sezonā stacija tika izmantota pēdējo reizi, kad tur tika veikti kompleksi pētījumi ģeodēzijā, ģeomorfoloģijā un meteoroloģijā. Vēlāk stacija iekonservēta un praktiski nav izmantota. Kopš 1986. gada Bangera oāzē funkcionē austrāliešu vasaras stacija Edžvērtdeivida. «Л.И.Дубровин Станция Оазис». Arhivēts no oriģināla, laiks: 2014. gada 3. septembrī. Skatīts: 2010. gada 29. maijā. «Polska Stacja Antarktyczna im. A.B. Dobrowolskiego». Arhivēts no oriģināla, laiks: 2021. gada 8. augustā. Skatīts: 2021. gada 16. janvārī. Arhivēts 2021. gada 8. augustā, Wayback Machine vietnē. Worek menniczy - Polscy Podróżnicy i Badacze - Henryk Arctowski i Antoni B. Dobrowolski, 2007 Антарктида - Оазисы ледяной пустыни Станция Оазис