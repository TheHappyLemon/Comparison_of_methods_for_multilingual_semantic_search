Dions Fanefs (franču: Dion Phaneuf; dzimis 1985. gada 10. aprīlī Edmontonā) ir bijušais kanādiešu hokejists, aizsargs, Kanādas hokeja izlases dalībnieks. Karjeras laikā aizvadījis 1048 spēles Nacionālās hokeja līgas klubos Kalgari "Flames", Toronto "Maple Leafs", Otavas "Senators" un Losandželosas "Kings", četras reizes piedalījies NHL Visu Zvaigžņu spēlē. Izlases sastāvā kļuvis par 2007. gada pasaules čempionu. 2003. gada NHL draftā viņu ar devīto numuru izraudzījās Kalgari "Flames". NHL viņš debitēja 2005. gadā pēc četriem WHL līgas klubā Red Deer Rebels aizvadītajiem gadiem. WHL karjeras laikā viņš divas reizes tika atzīts par gada labāko aizsardzības spēlētāju. Debijas sezonā NHL (2005.—2006.) viņš bija "Flames" rezultatīvākais aizsargs starp līgas debitantiem un tika nominēts Kaldera balvai. D. Fanefs ir divas reizes piedalījies NHL Visu zvaigžņu spēlē: 2007. un 2008. gadā. Uz Toronto "Maple Leafs" viņš pārgāja 2009.—2010. gada sezonas laikā. Jau sākot ar 2010.—11. gada sezonu Fanefs pildīja "Maple Leafs" kapteiņa funkcijas. 2015.—16. gada sezonas vidū tika aizmainīts uz Otavas "Senators", taču divas sezonas vēlāk "Senators" aizsargu aizmainīja uz Losandželosas "Kings". "Kings" sastāvā spēlēja līdz 2018.—19. gada sezonas beigām, pēc kuras komanda izpirka Fanefa līguma pēdējos divus gadus. 2021. gada novembrī Fanefs paziņoja par profesionālās karjeras noslēgšanu. Kanādas hokeja izlases sastāvā kļuvis par 2007. gada pasaules čempionu, piedalījies vēl divos pasaules čempionātos. Junioru vecumā spēlējis 2004. un 2005. gada pasaules čempionātos junioriem. Eliteprospects profils (angliski) The Internet Hockey Database profils (angliski)