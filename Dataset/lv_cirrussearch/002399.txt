Arnolds Jakobs "Reds" Auerbahs (angļu: Arnold Jacob "Red" Auerbach; dzimis 1917. gada 20. septembrī Bruklinā, ASV, miris 2006. gada 28. oktobrī Vašingtonā, ASV) bija amerikāņu basketbola treneris, pēc trenera karjeras beigām strādāja par kluba funkcionāru. R. Auerbahs tika atzīts par vienu no 10 NBA labākajiem treneriem. 1969. gadā tika uzņemts Basketbola slavas zālē. 1980. gadā tika atzīts par visu laiku izcilāko NBA treneri. R. Auerbahs ir trenējis trīs basketbola klubus: Vašingtonas "Capitols", Trīssitijas "Blackhawks" un Bostonas "Celtics". Pēc trenera karjeras beigām strādāja par "Celtics" ģenerālmenedžeri un prezidentu laika posmā no 1966. līdz 1997. gadam, bet no 2001. līdz 2006. gadam bija tikai kluba prezidents. Kā treneris viņš uzvarēja 983 spēlēs un izcīnīja 9 NBA čempiontitulus, bet kā ģenerālmenedžeris un prezidents viņš izcīnīja vēl 7 NBA čempiontitulus, kas viņu padara par vienu no veiksmīgākajiem sporta funkcionāriem visā Ziemeļamerikas sporta vēsturē. R. Auerbahs bija slavens ar to, ka viņš laukumā deva priekšroku visiem spēlētājiem, nešķirojot viņus pēc ādas krāsas vai etniskās piederības. Vēl ir ieviesis NBA uzvaras cigāra tradīciju. 2006. gadā Bostonas "Celtics" ieviesa Arnolda "Reda" Auerbaha balvu, ko katru gadu pasniedz tam "Celtics" spēlētājam, kurš vislabāk parāda to, ko nozīmē būt šī kluba spēlētājam. Šo balvu ir ieguvuši: Pols Pīrss (2006), Els Džefersons (2007), Kevins Gārnets (2008, 2012), Rejs Allens (2009), Ražons Rondo (2010), Doks Riverss (2011). Basketbola slavas zāles profils (angliski)