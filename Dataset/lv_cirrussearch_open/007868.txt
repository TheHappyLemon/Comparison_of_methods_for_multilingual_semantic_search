Rikijs Mārtins (Ricky Martin; dzimis Enrike Mārtins Moraless (Enrique Martín Morales) 1971. gada 24. decembrī Sanhuanā, Puertoriko) ir puertorikāņu popdziedātājs un aktieris. Pirmos panākumus guva ar puišu grupu Menudo, taču kopš 1991. gada sācis darboties kā solomākslinieks. Karjeras laikā ierakstus pārdevis vairāk nekā 60 miljonos kopiju. Dibinājis bezpeļņas labdarības organizāciju Ricky Martin Foundation. R. Mārtina 1999. gada singls Livin' la Vida Loca padarīja viņu par vienu no Latīņamerikas slavenākajiem un ievērojamākajiem dance-pop māksliniekiem. Menudo sastāvā darbojies piecus gadus, taču 1991. gadā izdeva soloalbumu spāņu valodā Ricky Martin. 1994. gadā filmējās amerikāņu ziepju operā General Hospital, kurā attēloja puertorikāņu dziedātāju. 1999. gadā pēc vairākiem izdotiem albumiem spāņu valodā dziedātājs izdeva savu pirmo albumu angļu valodā (arī Ricky Martin), kurā tika iekļauta dziesma Livin' la Vida Loca. Albums tika pārdots 17 miljonos kopiju. Kopumā ir izdevis deviņus studijas albumus.