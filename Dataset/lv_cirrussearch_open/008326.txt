Rišards Kačorovskis (poļu: Ryszard Kaczorowski‎, dzimis 1919. gada 26. novembrī, miris 2010. gada 10. aprīlī) bija poļu politiķis. No 1989. līdz 1990. gadam bija pēdējais Polijas prezidents trimdā Lielbritānijā. Pēc tam, kad par Polijas prezidentu demokrātiskās vēlēšanās tika ievēlēts Lehs Valensa, Kačorovskis oficiāli nolika savas pilnvaras un nodeva Valensam prezidenta amata zīmes, tā izbeidzot 45 gadus ilgo Polijas trimdas valdības darbību. Gājis bojā Smoļenskas aviokatastrofā. Dzimis Bjalistokā. Kad 1939. gadā Bjalistoku okupēja PSRS, Rišards Kačorovskis kļuva par pilsētas skautu (Szare Szeregi) nodaļas vadītāju. 1940. gadā NKVD viņu arestēju un uz 10 gadiem izsūtīja uz Kolimu. Pēc 1941. gada Sikorska-Maiska vienošanās starp PSRS un Poliju, Kačorovskis iekļāvās Andersa armijā un evakuējās no PSRS. Poļu vienību sastāvā piedalījās daudzās cīņās Otrā pasaules kara laikā, arī pazīstamajā Montekasīno kaujā. Pēc kara apmetās Lielbritānijā, darbojās poļu skautu organizācijā, bet pēc iepriekšējā prezidenta Kazimeža Sabata nāves 1989. gadā kļuva par Polijas prezidentu trimdā.