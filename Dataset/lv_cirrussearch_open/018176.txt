Alakels (kazahu: Алакөл — ‘raibais ezers’) ir beznoteces sālsezers Kazahstānas austrumu daļā Austrumkazahstānas un Almati apgabalos. Ezers atrodas Džungārijas Vārtos — ielejā, kas savieno Kazahstānas dienvidu augstienes ar Ķīnas Džungārijas tuksnešaino līdzenumu. Ielejas dibens ir tikai 350—450 m virs jūras līmeņa, savukārt Džungārijas Alatau virsotnes ielejas malā ir līdz 4463 m virs jūras līmeņa. Ūdens apmaiņas periods ezerā ir 0,8 gadi. Aizsalst no janvāra līdz aprīlim. Ezers periodiski saņem ūdeni no Urdžaras upes, kas ietek ezera ziemeļu daļā. Ezers ir nozīmīga migrējošo putnu ligzdošanas vieta, tāpēc šeit izveidots Alakela valsts liegums. Vietām, kur mitruma apstākļi to ļauj, vietējie iedzīvotāji ezera krastā nodarbojas ar lauksaimniecību.