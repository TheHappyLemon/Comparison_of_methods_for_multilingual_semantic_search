Jānis VI (latīņu: Ioannes VI, dzimis 655. gadā, miris 705. gada 11. janvārī) bija Romas pāvests no 701. gada oktobra līdz 705. gada janvārim. Viņš bija pāvesta Sergeja I pēctecis, pāvesta krēslā sēdās divus mēnešus pēc Sergeja I nāves. Jānis VI bija grieķis no Efesas. Viņa pontifikāta laikā Apenīnu pussalā norisinājās vairākas militāras un politiskas pārmaiņas. Pēc Jāņa VI nākamais pāvests bija Jānis VII. Jānis VI tika apglabāts Vecajā Svētā Pētera bazilikā.