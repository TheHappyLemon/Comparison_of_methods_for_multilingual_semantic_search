Margarita Simonjana (krievu: Маргарита Симоньян, armēņu: Մարկարիթա Սիմոնեան; dzimusi 1980. gada 6. aprīlī Krasnodarā, PSRS) ir armēņu izcelsmes Krievijas žurnāliste un propagandiste. Kopš 2005. gada ir valsts televīzijas kanāla RT, kopš 2013. gada starptautiskās ziņu aģentūras Rossija Segodnja un kopš 2014. gada ir ziņu aģentūras Sputnik galvenā redaktore. 2022. gada 23. februārī pēc tam, kad Krievija atzina pašpasludinātās DTR un LTR, viņai tika piemērotas ES sankcijas kā "galvenajai valdības propagandas figūrai". Vēlāk pret Simoņjanu sankcijas ieviesa Austrālija, Japāna, Jaunzēlande un citas valstis. 2022. gada februārī Simonjana propagandista Vladimira Solovjova šovā pauda pārliecību, ka Krievija uzvarēs Ukrainu "divās dienās", un tika izsmieta plašsaziņas līdzekļos un sociālajos tīklos pēc sākotnējā Krievijas iebrukuma neveiksmes.