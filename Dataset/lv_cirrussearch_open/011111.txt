Trabzona (turku: Trabzon, izrunā: [trab'zon]), arī Trebizonda (Trebizond), ir pilsēta Turcijā, Trabzonas ila administratīvais centrs. Tā atrodas Melnās jūras dienvidaustrumu krastā, un pilsētu no dienvidiem ieskauj Austrumpontijas kalni. Trapeza (Trapezus) (pilsētas vēsturiskais nosaukums), iespējams, tika dibināta 756. gadā p.m.ē. To dibināja senie grieķi no Sinopas. Līdzīgi kā daudzas citas Melnās jūras apmetnes, tā asociējās ar leģendu par karojošajām sievietēm amazonēm. Pilsēta ir bijusi Senās Romas, Bizantijas, Persijas, Osmaņu impērijas un Krievijas impērijas (Pirmā pasaules kara laikā no 1916. līdz 1918. gadam) sastāvā. 2011. gadā no 23. līdz 29. jūlijam pilsētā norisinājās Eiropas Jaunatnes vasaras olimpiskais festivāls.