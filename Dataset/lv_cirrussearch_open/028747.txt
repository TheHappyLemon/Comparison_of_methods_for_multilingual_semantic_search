Sintpops jeb sintīpops ("sintezators" + "pops") ir popmūzikas stils, kurā dominējošais mūzikas instruments ir sintezators. Lielāko uzplaukumu un popularitāti tas guva 1970. gadu beigās, 1980. gadu sākumā un vidū. Par stila aizsācējiem uzskata Japānas grupu YMO. Vēlāk sintpopam pieskaitīja gandrīz jebkuru mākslinieku, kas mūzikas radīšanā izmantoja sintezatorus un ne tikai tos. Galvenie pagrieziena punkti sintpopa attīstībā bija grupas Ultravox 1980. gada albuma Vienna un grupas Human League 1981. gada albuma Dare! izdošana. Par populārākajiem sintpopa izpildītājiem pasaulē kļuva Depeche Mode, A-Ha, Human League, Gerijs Ņūmens, Latvijā — "Jumprava", "Zodiaks" un "Dzeltenie pastnieki".