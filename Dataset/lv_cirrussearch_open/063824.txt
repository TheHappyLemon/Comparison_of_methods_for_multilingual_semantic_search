"Pūķa nams" (angļu: House of the Dragon) ir amerikāņu fantāzijas drāmas televīzijas seriāls. Tas ir neatkarīgs prīkvels seriālam "Troņu spēle" (2011–2019) un otrais seriāls franšīzē. To pēc HBO pasūtījuma veidojuši Džordžs R. R. Mārtins un Raiens Kondals. Abu seriālu pamatā ir Mārtina romāni no sērijas "Dziesma par ledu un uguni". Seriāla vadošie producenti ir Kondals un Migels Sapočniks. Seriāla notikumi risinās aptuveni 200 gadus pirms "Troņu spēles" notikumiem un ir balstīti uz daļu no romāna Uguns un asinis. Seriāls sākas 172 gadus pirms Dinerīsas Tārgārjenas, karaliskās dzimtas pēcteces, dzimšanas un 100 gadus pēc tam, kad Tārgārjeni ar iekarojumiem pavienojuši Septiņas karaļvalstis. Tajā attēlots Tārgārjenu dzimtas beigu sākums un notikumi, kas noveda pie Tārgārjenu pilsoņu pēctecības kara, kas zināms ar nosaukumu "Pūķu deja". 2019. gada oktobrī "Pūķa nams" komanda saņēma pasūtījumu veidot seriālu, aktieru atlase sākās 2020. gada jūlijā, bet pamata filmēšana — 2021. gada aprīlī Apvienotajā Karalistē. Seriāla pirmizrāde notika 2022. gada 21. augustā, un pirmā sezona sastāvēja no desmit sērijām. Piecas dienas pēc pirmizrādes seriāls tika pagarināts uz otro sezonu. Sapočņiks atstāja producenta amatu pēc pirmās sezonas, atstājot Kondalu kā otrās sezonas vienīgo producentu.