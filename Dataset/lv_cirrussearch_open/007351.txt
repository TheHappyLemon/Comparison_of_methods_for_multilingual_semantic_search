Popular ir zviedru dziedātāja Ērika Saādes dziesma, ar ko viņš pārstāvēja Zviedriju 2011. gada Eirovīzijā. Otrajā pusfinālā dziesma ieņēma 1. vietu ar 155 punktiem, taču finālā tika iegūta 3. vieta ar 185 punktiem. Par Zviedrijas pārstāvi dziesma tika izvēlēta nacionālajā atlasē Melodifestivalen 2011 TV skatītāju un starptautiskas žūrijas balsojuma koprezultātā. Singls tika izdots 2011. gada 4. martā pirms nacionālās atlases fināla, dziesma uzreiz ierindojās Zviedrijas topa 1. vietā. Dziesma bija topa līdere četras nedēļas pēc kārtas. Popular ir tikusi sertificēta ar platīna disku par pārdotajām vairāk nekā 40 000 kopijām.