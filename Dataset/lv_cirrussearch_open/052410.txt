Pasaules kauss tramplīnlēkšanā ir ikgadējas tramplīnlēkšanas sacensības, ko rīko Starptautiskā Slēpošanas federācija. Sacensību dibinātājs ir norvēģis Turbjērns Igesets. Pirmā Pasaules kausa sezona tika aizvadīta 1979.—1980. gadā. Sacensības sievietēm notiek kopš 2011.—2012. gada sezonas. Panākumiem bagātākie tramplīnlēcēji PK kopvērtējumā ir soms Mati Nikenens un polis Adams Mališs, kas pasaules kausu ieguvuši pa četrām reizēm. Sievietēm četras reizes par PK kopvērtējuma uzvarētāju kļuvusi japāniete Sara Takanaši. Visvairāk uzvaru atsevišķos posmos vīriešiem ir Austrijas tramplīnlēcējam Gregoram Šlīrencaueram — 53, bet sievietēm Takanaši ir uzvarējusi 57 reizes. Atsevišķos posmos notiek arī komandu sacensības. Pasaules kausa tramplīnlēkšanā ietvaros tiek aizvadīts arī Pasaules kauss lidojumos ar slēpēm, kas notiek uz tramplīniem, kuru lielums (HS) pārsniedz 185 metrus.