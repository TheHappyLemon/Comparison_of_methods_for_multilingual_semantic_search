ASV valsts sekretārs ir ASV Valsts departamenta — par valsts ārpolitiku atbildošās iestādes — vadītājs, šis amats ir salīdzināms ar ārlietu ministra amatu citās valstīs. Valsts sekretārs ir kabineta loceklis un ir augstākā amatpersona kabinetā. Valsts sekretāru ieceļ prezidents, bet apstiprina Senāts. Valsts sekretārs var stāties valsts prezidenta vietā, ja tas mirst prezidentūras laikā, atkāpjas vai tiek atcelts no amata (tomēr valsts sekretārs ir tikai ceturtais iespējamais aizstājējs pēc viceprezidenta, Pārstāvju palātas spīkera un Senāta prezidenta pro tempore). Pašreizējais ASV valsts sekretārs ir Entonijs Blinkens, 71. valsts sekretārs (pārstāv Demokrātisko partiju).