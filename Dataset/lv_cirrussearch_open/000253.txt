AT4 jeb Pansarskott m/86 ir 84 mm kalibra vienreizējai lietošanai paredzēts prettanku ierocis. To konstruēja Zviedrijas kompānija Saab Bofors Dynamics (agrākais Bofors Anti Armour Systems) Försvarets Fabriksverk fabrikā, un to vēl joprojām ražo Saab Bofors Dynamics Karlstādē. AT4 konstruēts, par pamatu ņemot 74 mm Pskott m/68 (Miniman), kuru izstrādāja 1960. gados. Zviedrijā ierocim ir nosaukums Pansarskott m/86 (no zviedru: Pansarskott — "tanku šaujamais"). Eksporta varinats ir AT4 (no angļu: Anti Tank — "prettanku"). ASV adaptētās versija nosaukta par M136. AT4 dod iespēju kājniekiem iznīcināt vai neitralizēt bruņumašīnas, kaut gan tas nav pietiekami jaudīgs, lai iznīcinātu moderno kaujas tanku. To var pielietot arī improvizēto nocietinājumu un būvju iznīcināšanai. Granātmetējs un lādiņš ir izgatavots un sapakots kopā pirms lietošanas. AT4 granātmetējs pēc izšaušanas vairs nav lietojams. Speciāli izmanotošanai pilsētas apstākļos tika izveidota versija AT4-CS (no angļu: Confined Space — "ierobežota telpa"). Tam aizmugures daļā izvietots sālsūdens pretsvars, lai absorbētu atpakaļ ejošo liesmu, tādējādi ļaujot kareivjiem šaut no slēgtām telpām. Saab ar AT4 ir ievērojami pārdošanas panākumi, padarot to par ļoti izplatītu vieglo prettanku ieroci pasaulē. AT4 (granātmetējs ar granātu) maksā ap 1480 ASV dolāriem. AT4 ir apmēram 25 valstu armiju bruņojumā, tai skaitā Latvijas. ASV un dažās NATO valstīs AT4 stājās M72 LAW vietā.