Riteņbraukšanas sports jeb velosports ir sporta veids, kurā sportisti ar velosipēdu veic noteiktu distanci. Riteņbraukšanas sacensības iedalās vairākos veidos — šosejas riteņbraukšana, treka riteņbraukšana, kalnu riteņbraukšana, BMX, velokross, velotriāls un velo spīdvejs. Riteņbraukšana ir viens no Olimpiskajiem sporta veidiem. Riteņbraukšanas sporta sacensības pārrauga Starptautiskā riteņbraukšanas savienība. Visās velosporta sacensībās piedalīties var ar velosipēdu, kura rāmim ir rombveida forma, kurš sastāv no diviem trijstūriem, izmantojot tādus materiālus kā dažādus tērauda sakausējumus (ar hromu un molibdēnu), alumīniju vai oglekļa šķiedru.