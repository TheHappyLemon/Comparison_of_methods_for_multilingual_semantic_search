Ultramaratons ir jebkura skriešanas sacensība, kas garāka par maratonu (42,195 kilometriem). Ultramaratonus var iedalīt divos veidos: distanču un laika ultramaratonos. Distanču ultramaratoniem dalībniekiem ir jāveic noteikta distance, bet laika ultramaratonos noteiktā laikā ir jānoskrien pēc iespējas vairāk kilometru. 50 km, 100 km, 50 jūdzes (80,4672 km) un 100 jūdzes (160,9344 km) ir biežāk sastopamās ultramaratonu distances. Starptautiskā vieglatlētikas federācija ir noteikusi 100 km ultramaratonu par oficiālu vieglatlētikas distanci, kurā tiek fiksēti pasaules rekordi. Pašreizējais 100 km rekordists ir Japānas sportists Takahiro Sunada ar rezultātu 6:13:33. Grieķijas sportistam Jannim Kuram pieder vairāki rekordi īpaši garos ultramaratonos, tai skaitā 24 stundu skrējienā (303,506 km) un 48 stundu skrējienā (473,495 km). Pasaules čempionātus ultramaratona distancēs rīko Starptautiskā Ultraskrējēju asociācija (IAU). Latvijā plašāk zināmās ultramaratona sacensības ir Skrējiensoļojums Rīga - Valmiera 107 km.