Koordinātas: 59°56′0″N 10°45′23″E﻿ / ﻿59.93333°N 10.75639°E﻿ / 59.93333; 10.75639 55. Starptautiskais Eirovīzijas dziesmu konkurss norisinājās Oslo, Norvēģijā, 2010. gada 25., 27. un 29. maijā. Konkurss notika jaunuzceltajā Telenor arēnā, kas atrodas Oslo ziemeļu daļā. Tiesības rīkot konkursu Norvēģija ieguva 2009. gadā, kad par Eirovīzijas uzvarētāju kļuva dziedātājs Aleksandrs Ribaks ar dziesmu "Fairytale". Šī bija trešā reize, kad Norvēģija rīko konkursu, agrāk Norvēģijā Eirovīzija notika 1986. un 1996. gadā. Pusfināli notika 2010. gada 25., un 27. maijā, taču fināls notika 29. maijā. Pirms konkursa tika paziņots, ka notiks pusfinālu balsošanas sistēmas maiņa salīdzinājumā ar iepriekšējo gadu konkursiem, tādējādi palielinot žūrijas ietekmi konkursā un padarot pusfināla balsošanas sistēmu līdzīgāku fināla sistēmai. Eiropas Raidorganizāciju apvienība (EBU) paziņoja, ka pieliks visas pūles, lai 2010. gada konkursā atgrieztu konkursā tādas valstis, kas jau iepriekš ir piedalījušās, kā Itālija, Monako un Austrija. 2009. gada 13. maija preses konferencē EBU apstiprināja, ka tādām valstīm kā Kazahstāna, Palestīna un Katara netiks dota iespēja piedalīties Eirovīzijas dziesmu konkursā, jo šīs valstis un teritorijas nav iekļautas Eiropas Raidorganizāciju apvienības teritorijā. Andoras, Čehijas, Ungārijas, un Melnkalnes atlašu organizatori oficiāli paziņoja, ka nepiedalīsies 2010. gada konkursā.