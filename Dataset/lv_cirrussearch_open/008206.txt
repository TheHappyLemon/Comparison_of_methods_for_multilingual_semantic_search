Džoels Vinsents Entonijs (Joel Vincent Anthony; dzimis 1982. gada 9. augustā Monreālā, Kvebekas provincē, Kanādā) ir Kanādas basketbolists, spēlē centra pozīcijā, Kanādas basketbola izlases dalībnieks. Pašlaik (2014) pārstāv NBA klubu Bostonas "Celtics". Līdz tam vairākas sezonas spēlēja Maiami "Heat", kuras sastāvā ir kļuvis par NBA čempionu. Pirms karjeras NBA viņš spēlēja NCAA turnīrā, kur pārstāvēja Nevadas universitātes basketbola komandu. Pēdējā universitātes gadā viņš tika atzīts par Mountain West konferences labāko spēlētāju aizsardzībā un bija otrais visā NCAA bloķētajos metienos. Tas tomēr nepalīdzēja un Dž. Entonijs netika izraudzīts NBA draftā. "Heat" sastāvā ir četras reizes kvalificējies NBA izslēgšanas spēlēm. 2011. gadā kvalificējies finālsērijai, nākamajā sezonā izcīnīja NBA čempiontitulu. Arī 2013. gadā tika izcīnīts NBA čempiontituls, šoreiz finālā tika uzvarēta Sanantonio "Spurs" vienība. 2014. gada janvārī tika aizmainīts uz Bostonas "Celtics". Kanādas izlases sastāvā izcīnīja 4. vietu 2009. gada Amerikas čempionātā un 22. vietu 2010. gada Pasaules čempionātā.