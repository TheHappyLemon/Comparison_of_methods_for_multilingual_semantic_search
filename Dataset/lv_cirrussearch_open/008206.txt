Serbijas futbola izlase ir nacionālā futbola komanda, kas pārstāv Serbijas valsti starptautiskās futbola sacensībās. Serbijas futbola izlasi pārvalda Serbijas Futbola Asociācija. Izlase izveidojās 1994. gadā pēc apvienotās sociālistiskās Dienvidslāvijas sadalīšanās (skatīt Dienvidslāvijas futbola izlasi), un tobrīd tā saglabāja nosaukumu Dienvidslāvijas futbola izlase. 2003. gadā, mainoties valsts nosaukumam, arī izlase kļuva par Serbijas un Melnkalnes futbola izlasi. 2006. gada jūnijā pēc Melnkalnes (skatīt Melnkalnes futbola izlasi) atdalīšanās no Serbijas un Melnkalnes, izlasi pārsauca par Serbijas futbola izlasi. Savu pirmo spēli jaunā Serbijas izlase aizvadīja 2006. gada 16. augustā pret Čehijas izlasi. Kā Serbija izlase divas reizes ir piedalījusies Pasaules čempionātos (2010. un 2018. gadā). Eiropas čempionātā ar Serbijas nosaukumu nav spēlējusi, bet 2000. gadā piedalījās kā Dienvidslāvijas FR.