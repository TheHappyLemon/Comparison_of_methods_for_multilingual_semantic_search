Džozefs Vaits Farnems (angļu: Joseph White Farnham, dzimis 1884. gada 2. decembrī, miris 1931. gada 2. jūnijā) bija amerikāņu dramaturgs, mēmo filmu kinoscenārists un montāžists. Viņš bija viens no Kino mākslas un zinātnes akadēmijas dibinātājiem. Farnems kino jomā nokļuva caur saviem teātra paziņām Gustavu un Danielu Fromanu, kam piederēja studija The Frohman Amusement Corp.. Filma The Big Parade iespējams ir zināmākā viņa adaptētā luga. 1929. gadā Džozefs Farnems ieguva 1. Kinoakadēmijas balvu nominācijā "Labākie titri mēmai filmai" par darbiem filmās Fair Co-Ed, Laugh, Clown, Laugh un Telling the World. Tā kā šī bija vienīgā Amerikas Kinoakadēmijas balvas ceremonija, kur tika pasniegta balva šajā nominācijā, Farnems ir vienīgais, kurš saņēmis šo balvu. Džozefs Farnems ir pirmais no visiem Kinoakadēmijas balvas laureātiem, kurš nomira. Viņš mira no sirdstriekas Losandželosā, Kalifornijā. Apbedīts Forestlaunas memoriālā parka kapos Glendeilā.