Kārlis Reinis Leilands (dzimis 1895. gada 27. novembrī (pēc vecā stila — 15. novembrī), miris 1961. gada 12. decembrī) bija latviešu svarcēlājs. Dzimis Kazupes muižas (tagad Jaunbērzes pagasts) kalēja Kārļa un Otīlijas Leilandu ģimenē. Pārstāvējis sporta biedrību "Krauze". Piedalījies divās Olimpiskajās spēlēs (1924, 1928), startēja svara kategorijā virs 82,5 kg. 1924. gadā Parīzē pieccīņā (raušana ar vienu roku, grūšana ar vienu roku, spiešana ar divām rokām, raušana ar divām rokām, grūšana ar divām rokām) ieņēma 5. vietu ar kopsummā paceltiem 497,5 kg (77,5 — 87,5 — 100 — 100 — 132,5). Pēc četriem gadiem Amsterdamā viņš izcīnīja 4. vietu trīscīņā (spiešana, raušana, grūšana) ar 355 kg (110 — 105 — 140). Abās Olimpiskajās spēlēs tas bija Latvijas sportistu labākais sasniegums. 1922. gada Pasaules čempionātā izcīnīja sudraba medaļu smagsvariem. Piecas reizes uzvarējis Latvijas čempionātā (1920—1924). Otrā pasaules kara beigās devies uz Vāciju, pēc tam — ASV.