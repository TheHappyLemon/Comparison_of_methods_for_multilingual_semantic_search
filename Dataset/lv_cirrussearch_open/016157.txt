Marks Roberts Maikls Volbergs (Mark Robert Michael Wahlberg; dzimis 1971. gada 5. jūnijā) ir amerikāņu aktieris, filmu un televīzijas producents un bijušais reperis. Karjeras sākumā bijis pazīstams kā Marky Mark, kļuvis pazīstams 1991. gadā kā hiphopa grupas Marky Mark and the Funky Bunch līderis. Volbergs ir filmējies tādās filmās kā "Bailes" (1996), "Naktis bugi stilā" (1997), "Trīs karaļi" (1999), "Absolūtā vētra" (2000), "Pērtiķu planēta" (2001), "Rokzvaigzne" (2001), "Itālijas variants" (2003), "Es mīlu Hakabijus" (2004), "Četri brāļi" (2005), "Atkritēji" (2006), Invincible (2006), "Snaiperis" (2007), "Makss Peins" (2008), "Cīnītājs" (2010), "Neprātīgais vakars" (2010), "Teds" (2012) un "Vaiga sviedros" (2013). Par lomu filmā "Atkritēji" ticis nominēts Amerikas Kinoakadēmijas balvai kā labākais otrā plāna aktieris.