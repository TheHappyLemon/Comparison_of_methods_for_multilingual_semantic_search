Kašgaras prefektūra (ķīniešu: 喀什地区, Kāshí Dìqū; uiguru: قەشقەر ۋىلايىتى, Qeshqer Wilayiti) ir viena no Ķīnas Tautas Republikas Siņdzjanas Uiguru autonomā reģiona prefektūrām. Izvietojusies reģiona rietumos, robežojas ziemeļos ar Kizilsū Kirgīzu autonomo prefektūru, ziemeļaustrumos — ar Aksu prefektūru, austrumos — ar Hotenas prefektūru, dienvidos — ar Pakistānu un rietumos — ar Tadžikistānu un Afganistānu. Aizņem lielu daļu līdzenumu oāzu Tarimas ieplakas rietumdaļā Kašgaras un Jarkantas lejtecēs, kā arī ievērojamus Kuņluņa, Karakoruma un Pamira augstkalnu apgabalus prefektūras dienvidos un rietumos. Prefektūras centrs un lielākā pilsēta ir Kašgara, administratīvi to veido viens pilsētas apriņķis, 10 apriņķi un viens autonomais apriņķis — Taškorganas Tadžiku autonomais apriņķis. Pēc nacionālā sastāva lielākā daļa ir uiguri (89,3%), kā arī ķīnieši haņi (9,1%) un «tadžiki» (pamirieši — 1%). Tā ir prefektūra ar vislielāko uiguru īpatsvaru un Kašgara neformāli tiek dēvēta par «uiguru galvaspilsētu».