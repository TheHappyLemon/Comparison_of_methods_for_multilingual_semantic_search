Black Smoke ir soulmūzikas dziesma ar popa un džeza iezīmēm, kuru izpilda vācu dziedātāja Anna Sofija. Mūziķe ar šo dziesmu piedalījās 2015. gada Eirovīzijas dziesmu konkursā, kur finālā neieguva nevienu punktu. Dziesma ieguva 2. vietu Vācijas atlasē Eirovīzijas dziesmu konkursam Unser Song für Österreich, bet pirmās vietas ieguvējs Andreass Kimmerts atteicās piedalīties dziesmu konkursā, tāpēc šī dziesma tika izvēlēta, lai pārstāvētu Vāciju dziesmu konkursā. Dziesma tika sarakstīta sadarbībā ar Lielbritānijas dziedātāju Ellu Eiru. Black Smoke ir trešā dziesma, kas, pārstāvot Vāciju, Eirovīzijā nav ieguvusi nevienu punktu. Neliels dziesmas fragments tika publicēts jau 2015. gada 27. februārī, bet dziesma kļuva pieejama ciparu lejupielādei 2015. gada 2. martā, pāris dienas pirms Vācijas atlases konkursa.