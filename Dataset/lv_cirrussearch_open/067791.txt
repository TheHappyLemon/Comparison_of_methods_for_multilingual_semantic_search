Marsala (itāļu: Marsala, izrunā: [marˈsaːla]) ir komūna un pilsēta Itālijas dienvidos, Sicīlijas salas galējos rietumos, atrodas Trapāni provincē. 2023. gadā komūnā dzīvoja 79,8 tūkstoši iedzīvotāju. Pēc iedzīvotāju skaita tā ir lielākā pilsēta Trapāni provincē un piektā lielākā Sicīlijā. Senajos laikos vietā, kur atrodas Marsala, bija kartāgiešu pilsēta Lilibaja (Lilybaeum). Ar šādu nosaukumu šeit bija pilsēta arī Senās Romas laikos. Mūsdienu nosaukums Marsala ir cēlies no arābu valodas; vārds marsā (مَرْسَى) nozīmē ‘osta’.