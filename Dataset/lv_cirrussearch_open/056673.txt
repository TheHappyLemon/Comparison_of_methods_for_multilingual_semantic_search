Suecas kanāla sastrēgums 2021. gadā bija konteinerkuģa Ever Given uzskriešanas uz sēkļa radīts sastrēgums Suecas kanālā un tā apkaimē. 23. martā sānvēja un, iespējams, citu kļūmju ietekmē 400 metru garais kuģis novirzījās no kursa un 5 km uz ziemeļiem no Suecas pilsētas centra ar priekšgalu iebrauca kanāla malā, kur iestrēga. Kuģa pakaļgals sagriezās un iestrēga pretējā krastā, tādējādi aizsprostojot kanālu un pilnībā pārtraucot kustību pa to. Uz 27. martu bija apturēta vairāk nekā 300 kuģu kustība. Caur Suecas kanālu notiek liela daļa pasaules tirdzniecības, tādēļ šim notikumam bija liela ekonomiska nozīme. 29. marta vakarā kuģis tika noņemts no sēkļa, un 30. martā satiksme pa kanālu bija atjaunota.