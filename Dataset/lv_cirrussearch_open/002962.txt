Jons Kazlausks (lietuviešu: Jonas Kazlauskas; dzimis 1954. gada 24. novembrī Panevēžā, Lietuvas PSR, PSRS) ir bijušais lietuviešu basketbolists, pašlaik strādā par basketbola treneri. Savas profesionāļa karjeras laikā ir spēlējis Viļņas "Statyba". Ir izcīnījis PSRS čempionāta bronzas medaļu 1979. gadā. Pēc basketbolista karjeras beigām sāka strādāt par basketbola treneri. Ir bijis abu Lietuvas spēcīgāko klubu — Kauņas "Žalgiris" un Viļņas "Lietuvos Rytas" galvenais treneris. Tāpat ir bijis Lietuvas, Ķīnas un Grieķijas valstsvienību galvenais treneris. Kopā ar klubiem ir izcīnījis Eirolīgas čempiontitutulu, vairākkārt ir uzvarējis Lietuvas čempionātā. Kopā ar izlasēm ir izcīnījis vairākas dažāda mēroga sacensību medaļas, tai skaitā 2000. gada Vasaras Olimpisko spēļu bronzu kopā ar Lietuvas valstsvienību.