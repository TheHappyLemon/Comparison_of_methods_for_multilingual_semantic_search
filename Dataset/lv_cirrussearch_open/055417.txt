"Skats uz slepkavību" (angļu: A View to a Kill) ir 1985. gada spiegu filma un četrpadsmitā Eon Productions veidotā Džeimsa Bonda sērijas filma, kā arī septītā un pēdējā filma, kurā Rodžers Mūrs atveido MI6 aģentu Džeimsu Bondu. Lai gan filmas nosaukums ir aizgūts no Iana Fleminga 1960. gada īsā stāsta From a View to a Kill, filmai ir pilnīgi oriģināls scenārijs. Filmas sižets stāsta par Bonda cīņu pret Maksu Zorinu, kurš plāno iznīcināt Kalifornijas Silīcija ieleju. Filmu producēja Alberts Brokkoli un Maikls Vilsons, kurš ir arī filmas scenārija autors kopā ar Ričardu Maibaumu. Šī ir trešā Džimsa Bonda filma, kuru režisējis Džons Glens, un pēdējā filma, kurā Luisa Meksvela atveido Miss Manīpeiju. Neskatoties uz dažādajām kritiķu atsauksmēm, kurās bieži tika norādīts uz Mūra vecuma ietekmi uz viņa aktierspēli, filma bija komerciāli veiksmīga. Grupas Duran Duran dziesma A View to a Kill ieguva labas pozīcijas dažādos dziesmu topos, kļūstot par vienīgo filmas tēmas dziesmu, kas sasniedza pirmo vietu Billboard Hot 100 un nopelnīja Zelta globusa balvas nomināciju kategorijā "Labākā dziesma". Šajā filmā bija ekrāna debija zviedru aktierim Dolfam Lundgrēnam un īru aktrisei Elisonai Dūdijai.