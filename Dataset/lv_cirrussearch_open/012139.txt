Erihs fon dem Bahs-Celevskis (līdz 1925. gadam — fon Celevskis, no 1940. gada — fon dem Bahs, vācu: Erich von dem Bach-Zelewski; dzimis 1899. gada 1. martā, miris 1972. gada 8. martā) bija vācu SS obergrupenfīrers un policijas ģenerālis. SS un policijas vadītājs (SS- und Polizeiführer) t.s Viduskrievijas (faktiski Baltkrievijas) teritorijā. Vadīja cīņu pret PSRS partizāniem. 1944. gada augustā komandēja vācu spēkus pret Varšavas sacelšanās kaujiniekiem. Kaut arī apvainots kara noziegumos (masveida civiliedzīvotāju slepkavībās gan Baltkrievijā, gan Varšanas sacelšanās laikā), 1958. gadā notiesāts uz četriem ar pus gadiem par slepkavību Garo nažu nakts laikā. 1961. gadā notiesāts uz desmit gadiem par desmit komunistu slepkavību Vācijā trīsdesmito gadu sākumā. Miris cietumā Minhenē.