Mihails Kalašņikovs (krievu: Михаил Тимофеевич Калашников; dzimis 1919. gada 10. novembrī, miris 2013. gada 23. decembrī) bija padomju/krievu ieroču konstruktors. No Mihaila Kalašņikova radītajiem ieročiem pazīstamākās ir viņa vārdā nosauktās triecienšautenes AK-47, AKM un AK-74. АК ar tā modifikācijām ir pati izplatītākā triecienšautene pasaulē. Dzimis zemnieku ģimenē, mūsdienu Altaja novada teritorijā. 1930. gadā ar ģimeni izsūtīts uz Tomskas apgabalu. 1938. gadā iesaukts Sarkanajā armijā. Sākoties Vācijas iebrukumam PSRS Kalašņikovs dienēja tanku daļā Strijas pilsētā, kas kopš 1939. gada ietilpa Ukrainas PSR. 1941. gada oktobrī kaujās ievainots. Hospitālī sācis nodarboties ar ieroču konstruēšanu, un kopš 1942. gada nodarbojās tikai ar to. Kara laikā Kalašņikova dizaina ieroči netika pieņemti ražošanā, tomēr Kalašņikova 1947. gada parauga triecienšautene AK-47 1949. gadā kļuva par Padomju armijas standartieroci. Kopš 1949. gada Kalašņikovs strādāja vienā no galvenajiem Krievijas militārās rūpniecības centriem — Iževskā.