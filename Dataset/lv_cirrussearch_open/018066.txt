Hjētils Andrē Omots (norvēģu: Kjetil André Aamodt; dzimis 1971. gada 2. septembrī) ir bijušais norvēģu kalnu slēpotājs, viens no titulētākajiem sportistiem kalnu slēpošanas vēsturē. Piedalījies piecās ziemas olimpiskajās spēlēs (1992, 1994, 1998, 2002, 2006). Kopumā izcīnījis astoņas medaļas, no kurām četras ir zelta, veiksmīgākās Olimpiskās spēles viņam bija 2002. gadā Soltleiksitijā, kad kļuva par čempionu supergigantā un kombinācijā. Viņš ir visvairāk medaļas Olimpiskajās spēlēs izcīnījušais kalnu slēpotājs, tāpat Omots ir gan jaunākais, gan vecākais zelta medaļas ieguvējs kalnu slēpošanā. Ar panākumiem startējis Pasaules čempionātā, kur ir uzvarējis piecas reizes (trīs reizes kombinācijā), kā arī izcīnījis četras sudraba un trīs bronzas medaļas. Pasaules kausa kopvērtējumā ir izcīnījis vienu uzvaru (1993.—1994. gada sezona), vēl ir izcīnījis uzvaru slaloma, milzu slaloma, supergiganta un kombinācijas kopvērtējumos (kombinācijā pat piecās sezonās).