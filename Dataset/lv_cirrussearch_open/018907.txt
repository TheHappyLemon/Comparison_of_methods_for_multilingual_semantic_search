Elēna Džeina "Elija" Goldinga (angļu: Elena Jane "Ellie" Goulding; dzimusi 1986. gada 30. decembrī) ir angļu dziedātāja, dziesmu autore un multiinstrumentāliste. Pēc līguma parakstīšanas ar Polydor Records 2008. gadā viņa 2009. gadā izdeva pirmo EP ierakstu An Introduction to Ellie Goulding. 2010. gadā Goldinga kļuva par otro mūziķi pēc Adeles, kas vienā gadā uzvarējusi BBC Sound of... aptaujā un ieguvusi kritiķu izvēles balvu Brit Awards ceremonijā. Tajā pašā gadā arī izdeva debijas studijas albumu Lights, kas Apvienotajā Karalistē ticis pārdots 850 tūkstošos kopiju. Apvienotās Karalistes 2010. gada noslēguma topā tas ierindojās 26. vietā. Pēc diviem gadiem tika izdots albums Halycon, kas saņēma galvenokārt pozitīvu kritiķu novērtējumu.