"Vecmāmiņas acuraugs" (angļu: Grandma's Boy) ir 2006. gada komēdija, kuras režisors ir Nikolauss Gūsens. Viens no producentiem, scenārija autoriem un galveno lomu atveidotājiem ir Allens Koverts. Citas lomas filmā atveido Linda Kardelīni, Niks Svardsons, Dorisa Robertsa, Šērlija Džounsa un Šērlija Naita. Filmas pirmizrāde notika 2006. gada 6. janvārī. Alekss ir 35 gadus vecs videospēļu testētājs, kurš dzīvo kopā ar savu labāko draugu Džošu. Kad Džošs notērē īres naudu, viņu īres nama īpašnieks abus izmet no mājas. Alekss ievācas pie savas vecmāmiņas Lillijas un viņas ekscentriskajām draudzenēm Beas un Greisas.