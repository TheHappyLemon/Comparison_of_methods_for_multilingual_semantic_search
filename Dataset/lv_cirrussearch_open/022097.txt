Aleksandrs Hermanis Emīls Bretšneiders (vācu: Alexander Hermann Emil Bretschneider, krievu: Эмилий Васильевич Бретшнейдер, dzimis 1833. gada 22. jūnijā, miris 1901. gada 29. aprīlī) bija Vadakstes pagastā dzimis vācbaltiešu izcelsmes ārsts, sinologs, botāniķis un ceļotājs. Dzimis mežsarga ģimenē. No 1849. līdz 1852. gadam mācījies ģimnāzijā Jelgavā. No 1855. līdz 1858. gadam studēja medicīnu Tērbatas universitātē. Papildinājies Berlīnē, Vīnē un Parīzē. Kā ārsts no 1862. līdz 1864. gadam strādāja Krievijas vēstniecībā Teherānā, bet no 1866. līdz 1884. gadam - Pekinā, kur apguva ķīniešu valodu. Apceļojis arī citas zemes. Publicējis darbus botānikā un vēsturē. Bretschn. ir saīsinājums klasifikācijā tiem augiem, kurus aprakstījis Bretšneiders.