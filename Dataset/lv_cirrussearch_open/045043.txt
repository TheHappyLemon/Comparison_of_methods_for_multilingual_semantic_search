Bezvadu sakari ir informācijas pārraide noteiktos attālumos, kad neizmanto elektriskos vadītājus vai vadus. Šie attālumi var būt īsi (piemēram, televīzijas pults un televizors) vai ļoti gari (piemēram, radiosakari tūkstošiem un pat miljoniem kilometru attālumā). Bezvadu sakari ir telesakaru nozare. Termins „bezvadu” parasti tiek lietots saistībā ar elektrības vai elektronikas procesiem, kuri tiek veikti bez vadiem. Bezvadu sakari mūsdienās tiek ļoti plaši izmantoti informācijas tehnoloģiju nozarēs. Bezvadu sakari ir pamatā mobilo tālruņu, elektronisko piezīmjblociņu un bezvadu interneta darbības nodrošināšanā. Vēl bezvadu sakari plaši tiek izmantoti GPS ierīcēs, bezvadu datora peļu un tastatūru darbībā, satelīttelevīzijā utt.