Batmana (turku: Batman, kurdu: Êlih) ir pilsēta Turcijas dienvidaustrumos, Batmanas ila administratīvais centrs. 2015. gadā pilsētā dzīvoja 547 tūkstoši cilvēku. Tā ir viena no lielākajām pilsētām Turcijas austrumos. Līdz 1950. gadiem Batmanas atrašanās vietā bija ciemats Iluha (Iluh), bet, kad netālu atrada naftu, apdzīvotā vieta strauji izauga no ciemata par pilsētu. Šie naftas lauki ir lielākie Turcijā. Batmanā atrodas militārā bāze un lidlauks, kuri bieži tika izmantoti Persijas līča karā. 1990. gadā Batmana kļuva par Batmanas ila administratīvo centru. 2007. gadā pilsētā tika dibināta Batmanas Universitāte.