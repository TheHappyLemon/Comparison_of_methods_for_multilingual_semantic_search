Dīķa hokejs (angļu: Pond hockey) ir hokeja paveids, kas ir ļoti līdzīgs hokejam, taču tiek spēlēts uz aizsalušas ūdenstilpes ledus. Laukuma lielums ir 50-80% no standarta NHL laukuma. Tam nav ne bortu, ne stikla aiz vārtiem, kas atvieglo laukuma izveides procesu. Parasti tikai sniega barjera laukuma malās palīdz saglabāt ripu spēlē. Tā kā aiz vārtiem nav aizsargbarjeras, vārtu augstums ir mazāks un parasti spēlē nav formāla vārtsarga. Tādēļ dīķa hokejs vairāk koncentrējas uz slidošanas prasmi, nevis metieniem. Neformālā spēlē dīķa hokejs tiek spēlēts bez pienācīgiem vārtiem (vārti tiek pielāgoti pēc vajadzības). Laukumi ir visādos izmēros un bez bortiem (pat bez sniega barjerām). Pastāv arī Pasaules dīķa hokeja čempionāts un vairākas citas neliela mēroga sacensības. Termins "dīķa hokejs" tiek bieži lietots Kanādā un ir sinonīms angļu valodas vārdam Shinny. Šajā kontekstā tas raksturo jebkuru neorganizētu hokeja spēli ārpus telpām, parasti uz aizsalušas ūdenstilpes ledus.