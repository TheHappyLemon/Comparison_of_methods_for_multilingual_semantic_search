Milānas katedrāle jeb Milānas Doms (itāļu: Duomo di Milano, lombardiešu: Domm de Milan) ir Romas Katoļu baznīcas katedrāle Milānā, Itālijā. Dievnams atrodas plašajā Doma laukumā, kas ir pilsētas centrs gan ģeogrāfiskā, gan sociālā nozīmē. Celta gotikas stilā. Lielākā katoļu baznīca Itālijā un 5. lielākā pasaulē. Baznīcas celtniecība ilgusi no 1386. līdz 1965. gadam. Pirms pašreizējās katedrāles būvniecības šajā vietā atradusies vismaz viena baznīca. 1762. gadā tika izgatavota Madonnina smaile, kas kļuva par augstāko punktu Milānas katedrālē (108,5 m augstumā). Tas tobrīd bija augstākais punkts pilsētā, vēlāk tika iedibināta tradīcija, ka pilsētā nekas neatrodas augstāk par Madonnina smaili. Vēlāk uzceltajām ēkām, kas augstākas par 108,5 m, to smailēs tiek pielikta statujas kopija.