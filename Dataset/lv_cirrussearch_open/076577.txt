Bovarī kundze (franču: Madame Bovary) ir 1857. gadā franču rakstnieka un dramaturga Gistava Flobēra sarakstīts romāns. To nereti uzskata par viņa meistardarbu. Romāna centrā ir ārsta sieva Emma Bovarī, kura ielaižas ārpuslaulības romānos un dzīvo pāri saviem līdzekļiem, lai pasargātu sevi no provinciālas dzīves banalitātes un tukšuma. Lai gan darba sižets ir samērā vienkāršs, pat arhetipisks, romāna dziļākā būtība slēpjas tā sīkumos un slēptajās niansēs. Flobēra rakstībai bija raksturīgs perfekcionisms, un viņš vienmēr apgalvo, ka meklē le mot juste (īsto vārdu). Neilgi pēc darba izdošanas to kritizēja par pārspīlēto neķītrības attēlojumu, kas noveda pie tiesas procesa 1857. gada janvārī, kā rezultātā romāns kļuva bēdīgi slavens. Pēc attaisnojošā tiesas sprieduma 1857. gada februārī tas kļuva par bestselleru un līdz pat mūsdienām neapšaubāmi uzskatāms par spilgtu reālisma pirmsākuma darbu un vienu no visietekmīgakajiem romāniem pasaules literatūrā. 2007. gada mūsdienu rakstnieku aptauja The Top Ten (“Desmit labākie”) atzina “Bovarī kundzi” par otro labāko romānu, kāds jebkad uzrakstīts. Par pirmo atzina Ļeva Tolstoja darbu “Anna Kareņina”.