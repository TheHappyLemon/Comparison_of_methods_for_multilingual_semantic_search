Concorde (no franču: ‘harmonija, vienošanās’, IPA: [kɒŋkɔrd]) bija Apvienotās Karalistes un Francijas kopražojuma turboreaktīvā virsskaņas pasažieru lidmašīna. Pirmo lidojumu veica 1969. gadā, ekspluatācija sākta 1976. gadā un kalpoja 27 gadus. Izgatavoti 20 Concorde eksemplāri, no kuriem 14 tika izmantoti komerciālos lidojumos. Concorde lidmašīnas izmantoja aviokompānijas British Airways un Air France, veicot regulārus lidojumus no Londonas un Parīzes uz Ņujorku un Vašingtonu, kā arī citos reisos. Lidojumi notika uz pusi ātrāk par citām pasažieru lidmašīnām. Savukārt to ekspluatācijas izdevumi bija daudz lielāki (galvenokārt lielā degvielas patēriņa dēļ) un tikai valsts aviokompānijas tās varēja uzturēt. 2000. gada 25. jūlijā viena no lidmašīnām cieta katastrofu, paceļoties no Šarla de Golla Parīzes lidostas, gāja bojā 113 cilvēki. 2003. gada 26. novembrī Concorde veica pēdējo lidojumu. Līdzīgu virsskaņas lidmašīnu Tu-144 1960. gados izstrādāja PSRS, bet tā maz tika izmantota pasažieru pārvadāšanai.