Orianti Panagarisa (angļu: Orianthi Panagaris; dzimusi 1985. gada 22. janvārī Adelaidā, Austrālijā) ir austrāliešu mūziķe, dziesmu autore un ģitāriste. Viņa iespējams vislabāk pazīstama kā nenotikušās Maikla Džeksona koncerttūres This Is It vadošā ģitāriste. Viņas debijas singls According to You sasniedza Austrālijas topa 8. vietu, kā arī 17. vietu ASV topā. O. Panagarisa ir izdevusi trīs studijas albumus: Violet Journey (2007), Believe (2009) un Heaven in This Hell (2013). Believe Japānā tika sertificēts ar zelta disku. 2010. gada sākumā viņa piedalījās dziesmas We Are the World 25 for Haiti ierakstā, kas bija veltīta 2010. gada Haiti zemestrīces upuru piemiņai un ziedojumu vākšanai zemestrīces nodarīto postījumu novēršanai.