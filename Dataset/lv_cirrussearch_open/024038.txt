Gondola (itāļu: gondola) ir gara un šaura vienaira venēciešu laiva, kam ir plakans dibens un augsti gali. Vairākus gadsimtus gondolas bija galvenais transporta līdzeklis Venēcijā, arī mūsdienās tās tiek izmantotas Lielajā kanālā, tomēr tagad ar gondolām vairāk pārvietojas tūristi. Notiek arī gondolu regates. Gondolas parasti ir apmēram 10 metrus garas un 1,3 metrus platas, tajās var ietilpt divi līdz seši pasažieri. Vēstures avotos gondolas pirmoreiz tikušas pieminētas 11. gadsimta beigās.