Laika zīmogs jeb laikspiedogs (angļu: timestamp) ir simbolu virkne vai kodēta informācija, pēc kā var identificēt, kad ir noticis kāds notikums, parasti datums un laiks, taču var būt norādīts arī sīkākās vienībās, sekunžu daļās. Termins nāk no laikiem, kad uz papīra ienākošajiem dokumentiem uzspieda zīmogu ar šodienas datumu, lai varētu vēlāk zināt, kad dokuments ticis saņemts. Pastā, kur uzspiež tikai datumu, to sauc par kalendāra zīmogu. Mūsdienās šo terminu lieto plašāk, arī lai apzīmētu datuma un laika informāciju, kas piesaistīta cipardatiem. Piemēram, faili satur laika zīmogu, kas norāda to pēdējo izmaiņu datumu un laiku, bet ciparkameras pievieno laika zīmogu uzņemtajām fotogrāfijām, piefiksējot to uzņemšanas datumu un laiku. Datuma un laika pierakstu standartizē standarts ISO 8601.