Džeimss Džozefs Brauns (angļu: James Joseph Brown; dzimis 1933. gada 3. maijā Bārnvelā, Dienvidkarolīnas štatā, ASV, miris 2006. gada 25. decembrī Atlantā, Džordžijas štatā, ASV) bija amerikāņu dziedātājs un dziesmu autors. Viņš tiek uzskatīts par soulmūzikas krusttēvu. Viņš sāka karjeru ar dziedāšanu gospeļkoru grupās. Viņš ir pazīstams kā viena no ievērojamākajām 20. gadsimta populārās mūzikas personām. Tāpat viņš tika saukts par vissmagāk strādājošo personu šovbiznesā. Vēl viņam tika piedēvētas vairākas iesaukas, tai skaitā Artūra Konlija dziesmā Sweet Soul Music viņš tika pieminēts kā soulmūzikas karalis. Brauna sacerētā mūzika ietekmējusi afrikāņu populārās mūzikas ritmus. Mūziķis ir saņēmis Grammy balvu par mūža ieguldījumu mūzikā. Tāpat viņš ir ticis uzņemts Rokmūzikas slavas zālē. Kopumā izdeva vairāk nekā 50 studijas albumus. Četri albumi tika iekļauti žurnāla Rolling Stone 2003. gadā izdotajā 500 visu laiku izcilāko albumu sarakstā: Live at the Apollo (1963), In the Jungle Groove (1986), Star Time (1991) un 20 All-Time Greatest Hits! (1991). Viņš mūziķa karjeru uzsāka 1956. gadā un guva lielus panākumus 1950. un 1960. gadu laikā. Dž. Brauns uzstājās arī Arēnā "Rīga". Miris 2006. gada 25. decembrī no sirds mazspējas.