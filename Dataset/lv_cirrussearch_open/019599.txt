Delfīnu virsdzimta (Delphinoidea) ir vaļveidīgo kārtas (Cetacea) jūrā dzīvojošu zīdītāju virsdzimta, kas pieder pie zobvaļu apakškārtas (Odontoceti). Tā ir lielākā zobvaļu grupa, kas apvieno 3 mūsdienās dzīvojošu sugu dzimtas un 3 izmirušu sugu dzimtas, kuras iedalās 66 delfīnu ģintīs. Ģenētiskajos pētījumos atklājies, ka narvaļu dzimta un cūkdelfīnu dzimta savstarpēji ir tuvāk radniecīgas, nekā trešā šīs grupas dzimta - delfīnu dzimta, kura no pirmajām divām dzimtām atdalījās pirms 11 miljoniem gadu. Vislielākais šajā virsdzimtā ir zobenvalis (Orcinus orca), kura ķermenis var sasniegt 7,7 m garumu un masa 6,6 tonnas. Mazākais ir maoru delfīns (Cephalorhynchus hectori maui), kura ķermeņa garums mazākajiem indivīdiem ir 1,2 m un masa 40 kg.