Neks (itāliešu — Nek) ir itāliešu dziedātājs, viens no modernās popmūzikas izpildītājiem Itālijā. Viņš ir dzimis Sasuolo pilsētā, Itālijā, 1972. gada 6. janvārī kā Filipo Neviani (it. — Filippo Neviani). Neka dziesmas ir liriskas un ritmiskas, nereti arī roka stilam raksturīgas. Plašu popularitāti Eiropā un Latīņamerikā ieguva dziesma "Laura non c'è" un tās spāniskā versija "Laura no Esta" (tulk. — Lauras nav). Šī dziesma iekaroja Eiropas un Latīņamerikas radiostacijas 1997. gadā, un kopš šī brīža dažkārt tiek spēlēta arī Latvijas radio stacijās. Arī citi Neka singli kā, piemēram, "Instabile" (2006. gadā) ar radio staciju palīdzību ir nonākuši pie Latvijas klausītājiem. Pie nozīmīgākajām Neka dziesmām ir pieskaitāmas arī "Se Una Regola C'è", "Sei Solo Tu" (duets ar Lauru Pauzīni), "Lascia che io sia" u.c. 2003. gadā tika izdots Neka Greatest hits albums, kurā tika iekļautas arī trīs līdz tam nepublicētas dziesmas.