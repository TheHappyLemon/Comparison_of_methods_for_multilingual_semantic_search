Aberdīna (angļu: Aberdeen, skotu gēlu: Obar Dheathain, skotu: Aiberdeen) ir trešā apdzīvotākā pilsēta Skotijā, Apvienotajā Karalistē, tās oficiālais iedzīvotāju skaits ir 210 400 iedzīvotāji. Aberdīnā atrodas divas universitātes, kas padara šo par ziemeļaustrumu izglītības centru. Pilsēta tiek saukta par granīta pilsētu, pelēko pilsētu un par sudraba pilsētu ar zelta smiltīm. Pēc naftas atklāšanas Ziemeļjūrā 1970. gados Aberdīna vēl tiek saukta Eiropas naftas galvaspilsētu un Eiropas enerģijas galvaspilsētu. Tradicionālās zvejniecības, papīrražotņu, kuģbūvniecības un tekstilnozares ir novecojušas, tagad galvenās nozares pilsētā ir naftas rūpniecība un Aberdīnas ostas darbība. Aberdīnas helikopteru lidosta ir viena no intensīvākajām visā pasaulē un pilsētas osta ir lielākā Skotijas ziemeļaustrumos. Pilsētā notiek Starptautiskais Aberdīnas jauniešu festivāls, kurā piedalās apmēram 1000 jaunie skatuves mākslinieki. Pilsētā ir piejūras klimats, lai arī tajā laikapstākļi ir daudz maigāki nekā citur tādos pašos platuma grādos. Aberdīnā ir bāzēts Skotijas futbola Premjerlīgas klubs Aberdeen FC. Tas bija viens no spēcīgākajiem futbola klubiem Apvienotajā Karalistē 1980. gadu laikā, kad klubu vadīja sers Alekss Fērgusons.