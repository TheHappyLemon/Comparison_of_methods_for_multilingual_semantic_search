Lunar Orbiter 2 bija ASV NASA programmas Lunar Orbiter Mēness orbitālais aparāts. Palaists 1966. gada novembrī. Tā primārais uzdevums bija fotografēt Mēness virsmu, lai varētu izvēlēties piemērotākās vietas, kur nolaisties Surveyor un Apollo nolaižamajiem aparātiem. Lunar Orbiter 2 tika palaists 1966. gada 6. novembrī 23:21 UTC ar nesējraķeti Atlas SLV-3 Agena-D no Kanaveralas zemesraga Gaisa spēku stacijas laukuma LC-13. 10. novembrī Lunar Orbiter 2 iegāja orbītā ap Mēnesi. Pamazām tā orbīta tika pazemināta. No 18. līdz 26. novembrim tika veikta attēlu uzņemšana, iegūstot 609 augstas izšķirtspējas un 208 vidējas izšķirtspējas kadrus. Līdz 7. decembrim iegūtās fotogrāfijas tika apstrādātas un pārraidītas uz Zemi. Lunar Orbiter 2 misijas laikā mikrometeorīdu detektori fiksēja trīs triecienus. 1967. gada 11. oktobrī Lunar Orbiter 2 tika dota komanda veikt manevru, pēc kura zonde nogāja no orbītas un ietriecās Mēness virsmā.