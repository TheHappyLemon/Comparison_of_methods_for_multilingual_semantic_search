Eiropas Liberāļu un demokrātu apvienība (angļu: Alliance of Liberals and Democrats for Europe Party, ALDE) ir Eiropas politiskā partija, galvenokārt aktīva Eiropas Savienībā. To veido 60 nacionālā līmeņa liberālās Eiropas partijas. Līdz 2012. gada novembrim partija bija zināma ar nosaukumu Eiropas liberāldemokrātu un reformu partija (angļu: European Liberal Democrat and Reform Party; ELDR). ALDE partija ir saistīta ar Liberal International partiju federāciju. Apvienība veidojusies kā brīva konfederācija no nacionālajām politiskajām partijām 1970. gados. Šobrīd tā ir atzīta Eiropas politiskā partija, kas reģistrēta kā bezpeļņas organizācija saskaņā ar Beļģijas likumiem. Latviju ALDE pārstāv politiskās partijas "Latvijas attīstībai" un Kustība Par!. "Latvijas attīstībai" ir viens Eiropas Parlamenta deputāts Ivars Ijabs, kurš ir ievēlēts no politisko partiju apvienības "Attīstībai/Par!" saraksta.