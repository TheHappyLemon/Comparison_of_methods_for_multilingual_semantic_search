"Kerola" (angļu: Carol) ir 2015. gada Lielbritānijas un ASV romantiskā drāma, kuras režisors ir Tods Heinss. Filmas sižets veidots pēc Patrīcijas Haismitas romāna The Price of Salt. Filma ir par jaunu fotogrāfi un viņas attiecībām ar gados vecāku sievieti, kas piedzīvo šķiršanos. Tajā galvenās lomas attēlo Keita Blanšeta, Rūnija Mara, Sāra Polsone un Kails Čāndlers. Filmas pirmizrāde notika Kannu kinofestivālā, kur Mara dalīja labākās aktrises balvu, pati filma tika nominēta Zelta palmas zaram. Daudzi kritiķi šo ierindoja starp 2015. gada labākajām filmām, Amerikas Kinoinstitūts to nosauca par vienu no desmit gada labākajām filmām. "Kerola" tika nominēta Amerikas Kinoakadēmijas balvai sešās nominācijās, nevienu no tām gan neiegūstot.