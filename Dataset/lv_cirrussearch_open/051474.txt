"Gāzes gaisma" (angļu: Gaslight) ir 1944. gada ASV psiholoģiska trillera filma, kas balstīta uz Patrika Hamiltona tāda paša nosaukuma lugu. Filmas režisors ir Džordžs Kjūkors. Galvenās lomas atveido Šarls Bojērs, Ingrīda Bergmane (ieguva Amerikas Kinoakadēmijas balvu kā labākā aktrise galvenajā lomā), Džozefs Kotens, Meja Vītija un Andžela Lensberija. Filmas pirmizrāde notika 1944. gada 4. maijā. Šī ir otrā Hamiltona lugas ekranizācija, pirmā filma ar tādu pašu nosaukumu izdota 1940. gadā. Filmā dziedātāja Pola Alkvista kopā ar savu līgavaini Gregoriju ievācas namā, kur kādreiz tika nogalināta Polas tante. Gregorijs vēlas dabūt nelaiķes dārglietas un sāk psiholoģiski manipulēt ar sievu, liekot Polai noticēt, ka viņa ir kļuvusi ārprātīga. No filmas angliskā nosaukuma cēlies psiholoģijas termins "gazlaitings". Šo filmu nominēja Amerikas Kinoakadēmijas balvai septiņās kategorijās, no kurām tā ieguva divas. 2019. gadā filmu iekļāva Kongresa bibliotēkas Nacionālajā kino reģistrā kā "kulturālu, vēsturisku vai estētiski ievērojamu".