Makolijs Kārsons Kalkins (angļu: Macaulay Carson Culkin; dzimis 1980. gada 26. augustā Ņujorkā, ASV) ir amerikāņu aktieris un mūziķis. Savu aktiera karjeru viņš sāka sešu gadu vecumā. Pirmā filma, kurā viņš piedalījās, bija Rocket Gibraltar, kad viņam bija 8 gadi. 10 gadu vecumā viņš atveidoja galveno lomu filmā "Viens pats mājās". Filma stāsta par mazu zēnu, kuru nejauši atstāj mājās, kamēr ģimene devusies ceļojumā. Tā ir filmu sērijas "Viens pats mājās" pirmā filma. Pavisam izdotas piecas filmas, no kurām Kalkins piedalījies tikai pirmajās divās. Par lomu pirmajā filmā Kalkinu nominēja Zelta globusa balvai. 1995. gadā Kalkins pārtrauca filmēties. Ekrānos viņš atgriezās 2003. gadā, viesojoties televīzijas šovā Will & Grace un ar lomu filmā Party Monster. Sarakstīja autobiogrāfiju Junior, ko publicēja 2006. gadā. 2004. gada 17. septembrī Oklahomā Kalkinu arestēja par 17,3 g marihuānas, 16,5 mg alprazolama, 32 mg klonazepāma pārnēsāšanu, par to Kalkinu ieslodzīja, tomēr ātri atbrīvoja pret 4000 ASV dolāru drošības naudu. Tiesā viņam piesprieda trīs gadu nosacītu cietumsodu un 540 dolāru soda naudu. 2013. gadā Kalkins bija viens no Ņujorkas komēdijas rokgrupas Pizza Underground dibinātajiem, kurā viņš bija vokālists. 2018. gadā Kalkins paziņoja, ka grupa Pizza Underground beigusi savu darbību. Pašlaik Kalkins ir satīriskas popkultūras vietnes un podkāsta Bunny Ears izdevējs un izpilddirektors. 2021. gadā Kalkins piedalījās seriāla "Amerikāņu šausmu stāsts" desmitajā sezonā. Viņa tēlojumu atzinīgi novērtēja kritiķi. 2023. gadā Kalkins saņēma zvaigzni Holivudas Slavas alejā. Kalkina tēvs Kits Kalkins ir bijušais teātra aktieris. Makolija jaunākie brāļi Kīrans Kalkins un Rorijs Kalkins arī ir aktieri.