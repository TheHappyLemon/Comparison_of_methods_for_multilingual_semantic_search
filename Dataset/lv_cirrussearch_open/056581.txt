Omolona (krievu: Омолон, čukču: Олёл) ir nacionālais ciems Krievijas ziemeļaustrumos, Čukotkas autonomā apvidus Biļibinas rajonā. Izvietojies Omolonas upes labajā krastā 600 km no tās ietekas Kolimā. Apdzīvotā vieta izveidota 1944. gadā kā ciemats pie rezerves lidlauka Aļaskas — Sibīrijas transporta koridorā, pa kuru no ASV uz PSRS transportēja lidmašīnas. Pakāpeniski ciemats kļuva par plaša apvidus centrālo un vēlāk arī vienīgo apdzīvoto vietu, uz kuru pārcēla iedzīvotājus no citām nelielajām apdzīvotajām vietām. Dažādos gados ciemu sauca arī par Uņaganu (Уняган) un Ščerbakovu (Щербаково), tagadējais nosaukums kopš 1960. gada. Ciemā dzīvo ap 800 iedzīvotāju, 57 % evenki, 20 % čukči. Galvenā nodarbošanās ir briežkopība, zveja un medības. Ciemā ir vidusskola, slimnīca, pasts, kultūras nams, viesnīca, maizes ceptuve. Sauszemes ceļu nav, ciema apgāde notiek ar aviācijas palīdzību vai navigācijas periodā pa upi — pie ciema beidzas Omolonas upes kuģojamais posms. Darbojas lidlauks, meteostacija.