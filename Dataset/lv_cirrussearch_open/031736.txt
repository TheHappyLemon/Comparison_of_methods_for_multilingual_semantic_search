Latvijas futbola Virslīgas 2007. gada sezona bija 33. Virslīgas sezona, kas sākās 2007. gada 7. aprīlī, bet noslēdzās 4. novembrī. Virslīgā piedalījās 8 komandas, kas aizvada četru riņķu turnīru. Par čempioniem 2. reizi pēc kārtas kļuva "Ventspils". Sezonas vidū ar 11 punktu pārsvaru vadībā bija "Liepājas Metalurgs", taču "Ventspils" izcīnīja uzvaras pēdējās 11 spēlēs pēc kārtas, kurās ielaida tikai vienus vārtus. 3. vietu pirmoreiz komandas vēsturē ieguva "Rīga", savukārt "Skonto" pirmoreiz palika ārpus medaļu ieguvēju saraksta. Par Virslīgas rezultatīvāko futbolistu kļuva "Ventspils" uzbrucējs Vīts Rimkus ar 20 gūtajiem vārtiem. Sezonas beigās Latvijas Futbola federācija paziņoja par konceptuālu lēmumu nākamajā gadā paplašināt Virslīgas dalībnieku skaitu līdz 10, tādējādi neviena Virslīgas komanda netika pazemināta uz 1. līgu. Pēdējoreiz 10 komandas Virslīgā spēlēja 1996. gada sezonā.