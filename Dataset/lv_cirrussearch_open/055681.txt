Pasaules čempionāts biatlonā ir starptautiskas biatlona sacensības, kas notiek kopš 1958. gada. To organizē Starptautiskā Biatlona savienība. Laika gaitā krietni ir pieaudzis dažādu sacensību disciplīnu skaits. Kopš 1984. gada sievietēm notika savs pasaules čempionāts, bet sākot no 1989. gada abu dzimumu biatlonistu sacensības notiek vienā čempionātā. Pasaules čempionāts biatlonā notiek katru gadu. Tajos gados, kad notiek ziemas olimpiskās spēles, atsevišķi pasaules čempionātā medaļas tiek izcīnītas tikai tajās disciplīnās, kas nav iekļautas Olimpisko spēļu programmā. Vairākas reizes laika apstākļu dēļ čempionāti ir atcelti uz vēlāku laiku, vai pārcelti uz citu norises vietu.