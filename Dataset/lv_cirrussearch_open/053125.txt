Stevo Pendarovskis (Стево Пендаровски, dzimis 1963. gada 3. aprīlī) ir Ziemeļmaķedonijas politiķis, politologs. Kopš 2019. gada viņš ir Ziemeļmaķedonijas prezidents. Stevo Pendarovskis piedzima Skopjē. 1987. gadā viņš absolvēja Sv. Kirila un Metodija Universitāti Skopjē tieslietās. No 1998. līdz 2001. gadam Pendarovskis bija Maķedonijas iekšlietu ministra palīgs sabiedriskajās attiecībās un Iekšlietu ministrijas analītiskās un pētniecības nodaļas priekšnieks. Pēc tam viņš bija prezidenta Borisa Traikovska padomnieks nacionālās drošības un ārpolitikas jautājumos kopš 2001. gada līdz viņa nāvei 2004. gadā. Pēc tam Pendarovskis vadīja Valsts vēlēšanu komisiju. No 2005. līdz 2009. gadam viņš bija prezidenta Branko Crvenkovska padomnieks. 2006. gadā Stevo Pendarovskis ieguva maģistra grādu politoloģijā Sv. Kirila un Metodija Universitātē Skopjē. 2008. gadā viņš tajā pašā universitātē ieguva doktora grādu politoloģijā. 2008. gada Pendarovskis kļuva par docentu Amerikas koledžas universitātē Skopjē starptautiskā drošības, ārpolitikas un globalizācijas jomā. Stevo Pendarovskis kandidēja 2014. gada prezidenta vēlēšanās kā Maķedonijas Sociāldemokrātiskās savienības pārstāvis, ieņemot otro vietu. 2019. gada 21. aprīlī prezidenta vēlēšanās Pendarovskis ieguva visvairāk balsu, bet tā kā neviens no kandidātiem nebija guvis vismaz 50 % balsu, 5. maijā notika vēlēšanu otrā kārta. Tajā viņš uzvarēja, saņemot 51,66 % balsu. 12. maijā Stevo Pendarovskis nodeva Ziemeļmaķedonijas prezidenta zvērestu, nomainot amatā Ģorgi Ivanovu.