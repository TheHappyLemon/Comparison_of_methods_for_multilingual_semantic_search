Rita Moreno (spāņu: Rita Moreno, dzimusi 1931. gada 11. decembrī) ir Puertoriko dzimusi amerikāņu aktrise, dziedātāja un dejotāja. Savā vairāk nekā 70 gadus ilgajā karjerā Moreno ir piedalījusies daudzās filmās, televīzijas seriālos un lugās. Pazīstama ar savām lomām dažādos mūziklos, kā "Dziedot lietū" (1952), The King and I (1956), "Vestsaidas stāsts" 1961. gada un 2021. gada versijā. Par lomu 1961. gada "Vestsaidas stāstā" Moreno saņēma Amerikas Kinoakadēmijas balvu kategorijā Labākā aktrise otrā plāna lomā. Piedalījusies arī tādās filmās kā Popi (1969), Carnal Knowledge (1971), The Four Seasons (1981), I Like It Like That (1994) un kulta filmā Slums of Beverly Hills (1998). Pazīstama arī savām lomām tādos televīzijas seriālos kā The Electric Company (1971—1977) un Oz (1997—2003). Moreno ir viena no nedaudzajām slavenībām, kuras ir ieguvušas visas četras nozīmīgākās amerikāņu izklaides industrijas balvas: Amerikas Kinoakadēmijas balvu, Emmy balvu, Grammy balvu un Tony balvu. Moreno ir arī to aktieru pulkā, kuri ieguvuši Akadēmijas balvu, Emmy balvu un Zelta globusa balvu. Tikai Moreno un Helēna Heisa ir sasniegušas abus. Ieguvusi arī vairākas citas balvas, piemēram, Prezidenta brīvības medaļu, augstāko civilo apbalvojumu ASV.