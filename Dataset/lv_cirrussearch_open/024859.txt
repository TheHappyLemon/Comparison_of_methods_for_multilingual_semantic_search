Muskusvērsis (Ovibos moschatus) ir dobradžu dzimtas dzīvnieks, kas ir vienīgā suga muskusvēršu ģintī (Ovibos). Tam ir raksturīgs biezs apspalvojums, kas šo vistālāk uz ziemeļiem dzīvojošo pārnadzi aizsargā no Arktikas sala. Savu nosaukumu muskusvērši ir ieguvuši, pateicoties tēviņu smakai, kas pārošanās periodā ir ļoti izteikta un sajūtama jau no liela attāluma. Tēviņi šo smaku vēl pastiprina, berzējot galvu ar priekškājām (smirddziedzeri atrodas zem acīm). Muskusvērši reizēm tiek domesticēti, lai iegūtu vilnu, gaļu un pienu.