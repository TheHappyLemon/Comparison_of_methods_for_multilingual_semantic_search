Lesitera krasts (angļu: Lassiter Coast) ir Antarktīdas pussalas piekrastes daļa Pālmera Zemes austrumos. Stiepjas no Adamsa raga Boumena pussalas dienvidos līdz Makintoša ragam Kempa pussalas ziemeļu galā. Kopējais piekrastes garums ap 250 km. Dienvidos robežojas ar Orvila krastu, ziemeļos — ar Bleka krastu. Krasta līnija stipri izrobota, daudz līču, kuros no iekšzemes noplūst šļūdoņi. Krasta ziemeļu daļu 1940. gadā atklāja un nofotografēja ASV Antarktikas dienesta ekspedīcija. Visu krastu 1947. gadā no gaisa nofotografēja un no zemes uzkartēja Finna Ronnes ekspedīcija. Krasts nosaukts par godu ASV Gaisa spēku kapteinim Džeimsam Lesiteram (James W. Lassiter), kurš bija Ronnes ekspedīcijas vecākais pilots, kā arī veicis vairākus lidojumus tālāk dienvidos un kā pirmais nofotografējis Filhnera šelfa ledāja centrālo un rietumu daļu.