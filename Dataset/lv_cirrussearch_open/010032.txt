Muhammads Junuss (bengāļu: মুহাম্মদ ইউনুস, Muhammôd Iunus, Muhammad Yunus; dzimis 1940. gada 28. jūnijā) ir Bangladešas uzņēmējs, Grameen bankas dibinātājs. 2006. gadā M. Junuss un banka saņēma Nobela miera prēmiju. Tāpat uzņēmējs viens pats ir saņēmis vairākus apbalvojumus. M. Junusa dibinātā Grameen banka pirmā sākusi izsniegt mikrokredītus. Tā izsniedz kredītus mazturīgajiem, jo īpaši sievietēm, tādējādi ļaujot stabilizēt klientu finansiālo stāvokli. Viņš ir bijis Čitagongas Universitātes ekonomikas profesors, attīstījis mikrokredīta un mikrofinanšu konceptu. 2006. gadā žurnāls Time viņu ierindoja starp 12 personām 60 years of Asian Heroes sarakstā.