Viljams Mārtins "Billijs" Džoels (angļu: William Martin "Billy" Joel; dzimis 1949. gada 9. maijā) ir amerikāņu mūziķis, pianists, dziedātājs, dziesmu autors un klasiskās mūzikas komponists. Saskaņā ar RIAA datiem, B. Džoels kopš sava pirmā singla izdošanas Piano Man 1973. gadā ir sestais visu laiku vislabāk savus ierakstus pārdevušais mākslinieks un trešais vislabāk savus ierakstus pārdevušais solomākslinieks visā ASV. Viņš ir sešas reizes saņēmis Grammy balvu, tāpat vēl 23 reizes ticis nominēts šai balvai. Savus ierakstus pārdevis vairāk nekā 150 miljonos kopiju visā pasaulē. B. Džoels ir ticis uzņemts vairākās slavas zālēs, tai skaitā dziesmu autoru slavas zālē, rokenrola slavas zālē un citās. 2008. gadā žurnāla Billboard izdotajā 100 All-Time Top Artists sarakstā viņš ieņēma 23. vietu. Kopumā izdevis 13 studijas albumus.