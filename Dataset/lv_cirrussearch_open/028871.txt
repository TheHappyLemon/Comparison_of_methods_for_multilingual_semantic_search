Lī Strasbergs (angļu: Lee Strasberg, dzimis 1901. gada 17. novembrī kā Israēls Strasbergs; miris 1982. gada 17. februārī) bija Ukrainas ebreju izcelsmes amerikāņu teātra pedagogs, aktieris un režisors. Kopā ar ģimeni 1908. gadā emigrēja uz ASV. 1931. gadā Ņujorkā nodibināja Group Theatre, kas pamatojās uz Konstantīna Staņislavska aktiermākslas teoriju. 1951. gadā viņš kļuva par bezpeļņas aktieru organizācijas Actors Studio, kas attradās Elles Ķēķī, Ņujorkā, vadītāju. Pamatojoties uz Staņislavska atziņām, izstrādāja aktiemākslas tehniku, sauktu par Metodi (Method acting). Actors Studio darbojušies daudzi pazīstami amerikāņu teātra un kino aktieri, to starpā Bārbra Streisande, Dastins Hofmans, Džeimss Dīns, Merilina Monro, Džeina Fonda, Pols Ņūmens, Als Pačīno, Roberts De Niro, Elija Kazans un citi. 1969. gadā Lī Strasbergs Ņujorkā un Holivudā nodibināja Lī Strasberga Teātra un kino institūtu, kurā Metodi apguvuši daudzi amerikāņu aktiermākslas līderi, piemēram Skārleta Johansone, Andželīna Džolija un Uma Tūrmane. Kā aktieris pazīstams ar otrā plāna lomu filmā Krusttēvs 2. Par šo lomu tika nominēts Amerikas Kinoakadēmijas balvai kā labākais otrā plāna aktieris un Zelta globusa balvai kā daudzsološākais jaunpienācējs aktieris.