Abdulla II bin al-Huseins (arābu: الملك عبد الله الثاني بن الحسين / al-Malik ʿAbdullāh aṯ-ṯānī bin al-Ḥusayn; dzimis 1962. gada 30. janvārī) ir pašreizējais Jordānijas karalis. Valda no 1999. gada, kad mira viņa tēvs karalis Huseins. Hašimītu dinastijas pārstāvis un, kā apgalvots, 43. pakāpes tiešs Muhameda pēcnācējs. Dzimis Jordānijas karaļa Huseina un viņa otrās sievas Munas (pēc izcelsmes anglietes) ģimenē. Mācījies Oksfordas Universitātē, Sandhērstā un Džordžtaunas Universitātē. Kādu laiku dienēja britu armijā. 1993. gadā kļuva par Jordānijas speciālo spēku komandieri. 1999. gadā pēc tēva nāves kļuva par Jordānijas karali. Kopš stāšanās amatā pamazām demokratizē valsts pārvaldi un veic ekonomiskas reformas. Ārpolitiski Jordānija ir viena no ASV tuvākajām sabiedrotajām Tuvajos Austrumos. Precējies ar palestīniešu izcelsmes kuveitieti Ranju al-Jasinu. Ģimenē 4 bērni, jaunākais dzimis 2005. gadā.