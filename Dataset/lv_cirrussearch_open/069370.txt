"Zāles labsajūtai" (angļu: A Cure for Wellness) ir 2016. gada zinātniskās fantastikas šausmu filma, kuras režisors ir Gors Verbinskis. Filmā galvenās lomas atveido Deins Dehāns, Džeisons Aizekss un Mija Gota. Filmas ideju Verbinskis un scenārists Džastins Heite iedvesmojās no Tomasa Manna 1924. gada romāna "Burvju kalns" (Der Zauberberg). Filma stāsta par jaunu Ņujorkas finanšu uzņēmuma darbinieku, kuru nosūta uz noslēpumainu rehabilitācijas centru Alpos, lai atvestu mājās viņu bosu. Filma ir ASV, Vācijas un Luksemburgas kopražojums un tika filmēta vairākās vietās Vācijā, tai skaitā Hoencollerna pilī. Filmas "Zāles labsajūtai" pirmizrāde notika 2016. gada 10. decembrī un to izplatīja 20th Century Fox. Filma saņēma dalītus kritiķu vērtējumus, slavējot vizuālo stilu, operatora darbu un aktierspēli, bet kritizējot filmas garumu, scenāriju un naratīvu. Filma bija finansiāli neveiksmīga, nopelnot tikai 26,6 miljonus ASV dolāru pie 40 miljonu budžeta. Tīmekļa vietnē Rotten Tomatoes filmai ir 42% vērtējums.