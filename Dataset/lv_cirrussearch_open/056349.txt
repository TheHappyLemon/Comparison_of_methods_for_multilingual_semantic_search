Ajona (krievu un čukču: Айон) ir ciems Krievijas ziemeļaustrumos, Čukotkas autonomā apvidus Čaunas rajonā. Izvietojies Ajonas salas ziemeļrietumu krastā pie Austrumsibīrijas jūras. Apdzīvotā vieta dibināta 1940. gadā un izaugusi kā Enmitagino kolhoza ciemats. Lielākā daļa iedzīvotāju ir čukči. 2000. gados iedzīvotāju skaits samazinājies no 360 2002. gadā līdz 191 2020. gadā. Ciemā ir sākumskola, slimnīca, kultūras nams, bibliotēka, pasts. Pasažieru pārvadāšana uz rajona centru Peveku tiek veikta ar aviāciju (ar helikopteru), kravu pārvadājumi pa jūru vai ledus ceļu ziemā. Ciema dienvidu nomalē kopš 1941. gada darbojas Ostrovajonas polārstacija.