Noziegums ir tāda noteikumu un likumu pārkāpšana, par ko valdošā autoritāte var piespriest notiesāšanu. Kad neformālās attiecības un sankcijas izrādās neefektīvas, lai nodrošinātu kādas valsts vai citas administratīvās teritorijas, vai cilvēku grupas vēlamo sociālo kārtību, valdošā autoritāte ievieš obligātas sociālās kārtības sistēmas (tiesību sistēmas un likumus). To nepildīšana tiek klasificēta kā noziegums un pēc kriminālkodeksa vai citiem valsts noteiktiem oficiāliem kodeksiem iedzīvotājiem, kas veikuši noziegumu, tiek piespriests sods. Pārsvarā pasaulē visbiežākais soda veids par noziegumiem ir arests vai ieslodzījums. Ir iespējami un sastopami arī smagāki soda veidi: mūža ieslodzījums, sakropļošana vai nāvessods. Atbilstoši Latvijas Republikas Krimināllikumam, par noziedzīgu nodarījumu atzīstams ar nodomu (tīši) vai aiz neuzmanības izdarīts kaitīgs nodarījums (darbība vai bezdarbība), kurš paredzēts šajā likumā un par kura izdarīšanu draud kriminālsods. Par noziedzīgu nav atzīstams nodarījums (darbība vai bezdarbība), kam ir šajā likumā paredzēta nodarījuma sastāva pazīmes, bet kas izdarīts apstākļos, kuri izslēdz kriminālatbildību. Atbilstoši personas vai sabiedrības interešu apdraudējuma raksturam un kaitīgumam noziedzīgi nodarījumi iedalāmi kriminālpārkāpumos un noziegumos. Noziegumi iedalāmi šādi: mazāk smagi noziegumi, smagi noziegumi un sevišķi smagi noziegumi.