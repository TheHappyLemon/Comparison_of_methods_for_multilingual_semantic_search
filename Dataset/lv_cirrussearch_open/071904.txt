Ratānakosīnas karaliste (taju: อาณาจักรรัตนโกสินทร์, Anachak Rattanakosin) jeb eiropiešu historiogrāfijā — Siāmas karaliste (สยาม) ir nosaukums Taizemes vēstures posmam no 1782. līdz 1932. gadam. Posma sākumu iezīmē valsts galvaspilsētas pārcelšana no Tonbūrī uz Bangkoku (Ratānakosīnu), bet tā beigas — 1932. gada Siāmas revolūcija. Ratānakosīnas karalistes maksimālās teritoriālās paplašināšanās brīdī tajā ietilpa arī mūsdienu Laosas un Kambodžas teritorijas. Šajā periodā valsts piedzīvoja vesternizāciju, valsts varas centralizāciju un nacionālisma attīstību.