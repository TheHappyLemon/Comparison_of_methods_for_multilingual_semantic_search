Stens Mikita (Stanislav "Stan" Mikita; dzimis Staņislavs Guots (Stanislav Guoth) 1940. gada 20. maijā Sokolčē, Slovākijā, miris 2018. gada 7. augustā Čikāgā, ASV) bija slovāku izcelsmes Kanādas hokejists, spēlējis centra uzbrucēja pozīcijā. Visu karjeru aizvadījis NHL kluba Čikāgas "Blackhawks" sastāvā. 1961. gadā ar "Blackhawks" viņš izcīnīja Stenlija kausu. 1967. un 1968. gadā ieguva Hārta balvu kā līgas vērtīgākais spēlētājs. Sešas reizes ticis iekļauts līgas simboliskajā pirmajā izlasē un divas reizes — otrajā izlasē. Deviņas reizes piedalījies NHL Visu zvaigžņu spēlē. Viņš ir vienīgais hokejists, kas ieguvis Hārta, Ārta Rosa un Lēdijas Bingas balvas vienā sezonā. Tāpat S. Mikita ir viens no līgas līderiem vienā klubā pavadītajā laikā. Viņš tika iekļauts Kanādas izlases sastāvā startam 1972. gada Summit Series, taču savainojuma dēļ piedalījās tikai divās spēlēs. Viņš ir visvairāk spēles NHL aizvadījušais spēlētājs, kurš dzimis Eiropā (1394). 1998. gadā spēlētājs ierindojās 17. vietā The Hockey News veidotajā 100 visu laiku izcilāko hokejistu sarakstā (augstākā vieta starp Eiropā dzimušajiem spēlētājiem). 1983. gadā viņš tika uzņemts Hokeja slavas zālē.