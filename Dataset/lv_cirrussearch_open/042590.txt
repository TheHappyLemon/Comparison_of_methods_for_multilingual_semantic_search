Vanguard projekts (no angļu: Vanguard — 'avangards') bija ASV kosmiskā programma, sākotnēji paredzēta pirmā Zemes mākslīgā pavadoņa (ZMP) ievadīšanai Zemes orbītā ar Vanguard raķeti. No 13 orbitāliem startiem tikai trīs bija veiksmīgi. Vanguard 1, kas tika palaists 1958. gada 17. martā, pašlaik ir senākais mākslīgais objekts kosmosā. Projektu vadīja ASV Jūras kara flotes pētniecības laboratorija (Naval Research Laboratory — NRL). Bija paredzēts Starptautiskā ģeofiziskā gada laikā (1957—1958) palaist mazu ZMP (masa 1,4 kg, diametrs 152 mm). Nesējraķetes izstrādes aizkavēšanās dēļ Vanguard pavadoni nepaspēja palaist pirms PSRS pirmā ZMP Sputņik starta 1957. gada 4. oktobrī. Tūlīt pēc tam ASV pirmā ZMP izgatavošanu un palaišanu uzticēja Vernera fon Brauna komandai, kurai jau bija lidot spējīga raķete. Neskatoties uz Explorer projekta veiksmīgu izpildi, darbs turpinājās arī pie Vanguard projekta. 1957. gada 23. oktobrī veiksmīgi tika veikts Vanguard raķetes suborbitāls izmēģinājuma lidojums. Nākamajam vajadzēja būt orbitālam lidojumam, diemžēl 6. decembrī un 1958. gada 5. februārī raķete avarēja. Tikai 17. martā izdevās palaist pavadoni Vanguard 1. Pēc tam vēl sekoja astoņi starti, no kuriem tikai divos gadījumos izdevās ievadīt orbītā pavadoni.