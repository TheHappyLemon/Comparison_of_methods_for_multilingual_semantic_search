Sers Henrijs Raiders Hegards (angļu: Sir Henry Rider Haggard; dzimis 1856. gada 22. jūnijā, miris 1925. gada 14. maijā) bija angļu piedzīvojumu romānu autors. Iespējams pazīstamākais Hegarda darbs ir 1885. gadā publicētais romāns "Ķēniņa Zālamana raktuves" (King Solomon's Mines). Dzimis Anglijā, jurista ģimenē. 1875. gadā tēvs aizsūtīja Hegardu par Natālas kolonijas (mūsdienās Dienvidāfrikā) leitnanta — gubernatora asistentu. Vēlāk Hegards veica arī citus pienākumus, cita starpā piedalīdamies būru Dienvidāfrikas republikas aneksijā un Transvālas kolonijas dibināšanā. 1882. gadā atgriezās Anglijā, strādāja par juristu un pievērsās rakstniecībai. Bez rakstniecības iesaistījās impērijas lauksaimniecības reformas jautājumu risināšanā.