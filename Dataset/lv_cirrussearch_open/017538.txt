Dadlijs Nikolss (angļu: Dudley Nichols; dzimis 1895. gada 16. aprīlī, miris 1960. gada 4. janvārī) bija amerikāņu scenārists. Nikolss sarakstījis scenārijus vairāk nekā 60 filmām, tai skaitā "Pasta kariete" (1939), "Kam skanēs zvans" (For Whom the Bell Tolls, 1943), "Sārtā iela" (1945), And Then There Were None (1945) un The Tin Star (1957). Par sarakstīto scenāriju 1935. gada filmai "Ziņotājs" (The Informer) viņam tika piešķirta Amerikas Kinoakadēmijas balva par labāko adaptēto scenāriju, taču viņš no tās atteicās sakarā ar Kinoscenāristu ģildes streiku, kļūstot par pirmo personu, kas tā ir darījis. Nikolss daudzus gadus sadarbojās ar kinorežisoru Džonu Fordu.