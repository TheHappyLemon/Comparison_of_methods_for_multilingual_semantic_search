Džeimija Lī Kērtisa (angļu: Jamie Lee Curtis; dzimusi 1958. gada 22. novembrī Santamonikā, Kalifornijā, ASV) ir amerikāņu aktrise. Septiņas reizes tikusi nominēta Zelta globusa balvai, no kurām divas reizes šo balvu ieguva par lomu TV seriālā Anything But Love (1989) un lomu filmā "Patiesie meli" (True Lies, 1994). Ieguvusi BAFTA kino balvu par otrā plāna lomu filmā "Mainīties vietām" (Trading Places, 1983), kā arī vēlreiz nominēta par galveno lomu filmā "Zivtiņa vārdā Vanda" (1988). Par lomu filmā "Viss visur vienlaikus" (2022) saņēmusi Amerikas Kinoakadēmijas balvu kategorijā "Labākā aktrise otrā plāna lomā". Piedalījusies arī tādās pazīstamās filmās, kā "Helovīns" (1978), "Zilais tērauds" (Blue Steel, 1990), My Girl (1991), "Mūžīgi jauns" (Forever Young, 1992), "Panamas drēbnieks" (The Tailor of Panama, 2001), "Dīvainā piektdiena" (2003), Beverly Hills Chihuahua (2008), You Again (2010), Veronica Mars (2014), "Helovīns" (2018), "Uz nažiem" (2019) un "Viss visur vienlaikus" (2022). 1998. gadā viņai piešķirta zvaigzne Holivudas Slavas alejā. 2021. gadā 78. Venēcijas kinofestivālā apbalvota ar Zelta lauvas goda balvu par mūža ieguldījumu.