2020. gada Vuelta a España bija triju nedēļu garas šosejas riteņbraukšanas daudzdienu sacensības, kas notika Spānijā. Sākotnēji tās bija paredzētas no 14. augusta līdz 6. septembrim, bet globālās COVID-19 pandēmijas un citu sacensību pārplānošanas dēļ tika pārceltas uz 20. oktobri — 8. novembri. Sākotnēji bija paredzēts, ka pirmie trīs posmi notiks Nīderlandē, ar sacensību startu Utrehtā. Tā būtu bijusi ceturtā reize, kad Vuelta sākusies ārpus Spānijas un otrā reize, kad tā būtu sākusies Nīderlandē (iepriekš 2009. gada Vuelta a España). Rīkojot sacensību startu, Utrehta būtu kļuvusi par pirmo pilsētu, kurā notikuši visu triju lielo tūru posmi. Tomēr aprīlī pandēmijas ierobežojumu dēļ tika atcelti plāni par startu ārpus Spānijas, atceļot Nīderlandē trīs paredzētos posmus.