Daudzspēlētāju tiešsaistes lomu spēle (DSTLS; angļu: Massively Multiplayer Online Role-Playing Game (MMORPG)) ir datorspēļu žanrs, kam raksturīga liela spēlētāju skaita vienlaicīga mijiedarbošanās radītā vai īstā virtuālā pasaulē. Tas ir izplatītākais daudzspēlētāju tiešsaistes spēļu (Massively Multiplayer Online Game) veids. Pastāv arī MMORPG paveidi — daudzspēlētāju tiešsaistes šaujamspēles no pirmās personas skatpunkta (Massively Multiplayer Online First-Person Shooter) un daudzspēlētāju tiešsaistes reāllaika stratēģijas (Massively Multiplayer Online Real Time Strategy), bet šāda veida spēlēm ir lielākas prasības pret tīklu un servera resursiem, tāpēc tās ir mazāk izplatītas. Tās arī parādījās vēlāk. Daudzspēlētāju tiešsaistes lomu spēles no citām tiešsaistes lomu spēlēm atšķiras ar to, ka serveri (vai serverus) parasti uztur spēles izstrādātāji, un tajos vienlaikus var atrasties ļoti liels spēlētāju skaits. Bieži vien par šādas spēles spēlēšanu ir arī jāmaksā ikmēneša abonentmaksa. Tāpat kā citās lomu spēlēs, arī te viens no mērķiem parasti ir spēlētāja līmeņa paaugstināšana. MMORPG pieejami arī uzdevumi (angļu: quests), taču tie, atšķirībā no uzdevumiem parastajās lomu spēlēs, nevar izmainīt spēles pasauli.