Monsenmišela (franču: Le Mont-Saint-Michel — ‘Svētā Miķeļa kalns’) ir sala un komūna Francijā, Manšas departamentā. Tā atrodas pie Kuenonas upes ietekas Senmalo līcī, aptuveni 66 km uz ziemeļiem no Rennas un 52 km uz austrumiem no Senmalo. Salai apkārt ir uzbūvēta viduslaiku mūra siena un torņi, bet tās centrā atrodas klosteris. 1979. gadā Monsenmišela kopā ar līci tika iekļauta UNESCO Pasaules mantojuma sarakstā. Monsenmišelā 61 ēka tiek aizsargāta kā vēstures piemineklis. Nozīmīgākās no tām ir franču viduslaiku arhitektūras stilā veidota nocietināta Benediktīniešu abatija un klostera ēkas. Klosteris dibināts ap 708. gadu. Saskaņā ar leģendu, Avranšas bīskapam trīs reizes sapnī parādījās erceņģelis Miķelis (Saint Michel) un deva viņam skaidras norādes uzcelt salā klosteri. Monsenmišela ir viens no populārākajiem tūristu apskates objektiem Francijā. Katru gadu to vidēji apmeklē ap 3 miljonu tūristu. Monsenmišelā novērojams Eiropā lielākās plūdmaiņas. Ūdens līmeņa svārstības var sasniegt 14 metrus.