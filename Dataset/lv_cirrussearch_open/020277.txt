Rauls Rikardo Alfonsīns (spāņu: Raúl Ricardo Alfonsín; dzimis 1927. gada 12. martā, miris 2009. gada 31. martā) bija Argentīnas politiķis, valsts prezidents no 1983. līdz 1989. gadam. Rauls Alfonsīns politiskajai darbībai pievērsies 1945. gadā. 1963.—1966. gadā bija Argentīnas Nacionālā kongresa deputāts. 1973. gadā viņš kļuva par Radikālās pilsonību savienības progresīvā spārna vadītāju, bet 1983. gadā kļuva par Radikālās pilsonību savienības Nacionālās komitejas priekšsēdētāju. Ārpolitikā Raula Alfonsīna vadītā valdība atbalstīja nepievienošanās kustību un iestājās par mierīgu politisko noregulējumu Centrālamerikas valstīs, kā arī par bruņošanās, kosmosa militarizācijas un kodolieroču izmēģinājumu aizliegšanu.