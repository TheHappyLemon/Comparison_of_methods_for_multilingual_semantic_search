Kazertas karaliskā pils (itāļu: Reggia di Caserta) ir 18. gadsimta pils komplekss, kas atrodas Itālijas dienvidos, Kampānijā uz ziemeļiem no Neapoles. Tā ir bijusī Abu Sicīliju karalistes karaļu rezidence. Tā ir lielākā bijusī karaļa rezidence pasaulē, kopējā telpu platība ir 47 000 m2. Pils dažkārt tiek saukta par baroka "gulbja dziesmu", jo radīta baroka norieta periodā. 1997. gadā pils komplekss tika iekļauts UNESCO Pasaules mantojuma sarakstā kā daļa no objekta "Kazertas 18. gadsimta karaliskā pils ar parku, Vanvitelli akvedukts un Sanleučio komplekss".