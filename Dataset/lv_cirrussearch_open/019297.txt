Fransuā Šarls Armāns Fijons (franču: François Charles Armand Fillon; dzimis 1954. gada 4. martā) ir franču jurists un politiķis, bijis Francijas premjerministrs (2007—2012). Esot Tautas kustības savienības partijas biedrs, viņš kļuva par darba ministru Žana Pjēra Rafarēna valdībā, uzsāka strīdīgo 35 stundu darba nedēļas likuma un Francijas pensionēšanās sistēmas reformu. 2004. gadā kļuva par nacionālās izglītības ministru un ierosināja "Fijona izglītības likumu". 2005. gadā ievēlēts Francijas Senātā. Bija Nikolā Sarkozī politiskais padomdevējs viņa veiksmīgajā prezidentūras kampaņā, vēlāk kļuva par premjerministru. Atkāpās no šī amata pēc Sarkozī zaudējuma Fransuā Olandam 2012. gada vēlēšanās. Pēc tam kļuva par Nacionālās Asamblejas deputātu. Fijons piedalījās 2017. gada Francijas prezidenta vēlēšanās, taču neiekļuva otrajā kārtā; pirmajā kārtā ar 20% balsu ieguva trešo vietu.