Pasaules čempionāts šosejas riteņbraukšanā — komandu brauciens vīriešiem bija ikgadējs pasaules čempionāts šosejas riteņbraukšanā komandu braucienā (TTT), ko organizēja pasaulē vadošā organizācija riteņbraukšanā, Starptautiskā riteņbraukšanas savienība (UCI). Čempionātu nacionālajām komandām ieviesa 1962. gada Pasaules čempionātā un tas notika līdz 1994. gadam katru gadu, izņemot kopš 1972. gada ieviesto nosacījumu, ka komandu brauciens nenotika olimpiskajos gados. Komandā bija četri braucēji un sacensību distance bija ap 100 kilometrus gara. Pēc tam bija ilgstoša pauze bez šādiem čempionātiem, līdz 2012. gada čempionātā tika ieviesta atsevišķa ieskaite profesionālajām komandām. Komandā bija seši braucēji, 2012. gada sacensību trases garums bija 53,2 kilometri. Šīs sacensības bija arī daļa no UCI Pasaules tūres ieskaites. Sacensības profesionālajām komandām notika līdz 2018. gadam, bet 2019. gada čempionātā tās aizstāja ar jaukto komandu stafeti nacionālajām izlasēm.