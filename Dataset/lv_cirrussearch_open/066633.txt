Afognaka (angļu: Afognak, alutīku: Agw’aneq) ir sala Klusā okeāna Aļaskas līcī, Kodiakas arhipelāga otra lielākā sala. Administratīvi pieder Amerikas Savienoto Valstu Aļaskas pavalstij, ietilpst Kodiakas salas boro. Salā dzīvo ap 160 iedzīvotājiem, vienīgā pastāvīgā apdzīvotā vieta ir Alenevas vecticībnieku ciems salas dienvidaustrumos ar 37 iedzīvotājiem (2010). Salas pirmiedzīvotāji alutīki salu pameta pēc postošās 1964. gada zemestrīces; tie pārcēlās uz jaunuzbūvēto Portlaionsas ciemu Kodiakas salā.