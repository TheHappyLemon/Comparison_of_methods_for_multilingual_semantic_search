Rīno (angļu: Reno) ir pilsēta ASV, otra lielākā pilsēta Nevadas štatā. Atrodas uz vecā pionieru ceļa starp Soltleiksitiju un Kaliforniju. Jau 1850. gados eksistēja neliela apmetne. 1859. gadā apkārtnē tika atklātas zelta un sudraba atradnes. Oficiāli Rīno tika izveidota 1868. gadā, kad garām nākamajai pilsētai izbūvēja Pirmo Transkontinentālo dzelzceļu un kāds iedzīvotājs, saprotot, ko tas varētu nozīmēt viņa biznesam, uzdāvināja savu zemi vilciena depo ierīkošanai. Pilsētu nosauca Amerikas pilsoņu kara varoņa Džeses Rīno vārdā. 1886. gadā pilsētā dibināta Nevadas Universitāte. 20. gadsimta sākumā zelta un sudraba ieguve samazinājās. 1931. gadā tika legalizētas azartspēles, un Rīno tika ierīkoti daudzi kazino un laimētavas, kas turpina nest ievērojamus ienākumus. Līdz nesenam laikam Rīno bija populāra vieta laulības noslēgšanai un šķiršanai Nevadas štata liberālās laulību likumdošanas dēļ, kas radīja pilsētai papildus ienākumus, tomēr pēdējos gados arī citi štati ir liberalizējuši laulību likumdošanu, un šis bizness ir iznīcis.