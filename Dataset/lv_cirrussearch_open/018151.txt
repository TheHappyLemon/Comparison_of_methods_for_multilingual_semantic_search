Olga (baznīcslāvu:О́льга, senskandināvu: Helga (citā sāgā - Allogia), pēc kristīšanās Helēna (krievu: Еле́на, ukraiņu: Олена); dzimusi ap 890. gadu, mirusi 969. gada 11. jūlijā) bija Kijivas lielkņaziene, pirmā kristītā Kijivas Krievzemes valdniece. Pēc tam, kad viņas vīru lielkņazu Igoru meslu ievākšanas laikā nogalināja drevļani, Olga no 945. gada valdīja sava mazgadīgā dēla Svjatoslava vietā. Tā kā Svjatoslavs pēc pilngadības sasniegšanas daudz karoja un bieži neatradās Kijivā, arī turpmāk Olga bieži vadīja valsti. Olga smagi atriebās drevļaniem par vīra nogalināšanu, dažus no viņu vadoņiem aprokot dzīvus, dažus sadedzinot pirtī, kā arī nodedzinot drevļanu pilsētiņu Iskorosteņu. 945. vai 957. gadā devās uz Konstantinopoli, lai kristītos. 959. gadā sūtīja delegāciju pie Svētās Romas impērijas imperatora Otona I. Olgai neizdevās kristietībai pievērst savu dēlu Svjatoslavu, un par kristietības ieviesēju Kijivas Krievzemē kļuva Olgas mazdēls Vladimirs Svjatoslavičs. 1997. gadā Ukrainā tika nodibināts Kņazienes Olgas Ordenis (ukraiņu: Орден княгині Ольги).