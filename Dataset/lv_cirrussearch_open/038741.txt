Mihails Kogelničjanu, (rumāņu: Mihail Kogălniceanu, dzimis 1817. gada 6. septembrī, miris 1891. gada 1. jūlijā) bija moldāvu, vēlāk rumāņu politiķis, jurists, vēsturnieks un publicists. Rumānijas premjerministrs no 1863. līdz 1865. gadam. Būdams amatā, veica vairākas būtiskas valsts reformas. Sāka politisko karjeru Moldāvijas kņazistes galvaspilsētā Jasos, būdams Jasu teātra vadītājs un kopā ar Vasili Aleksandri publicēdams politiskus tekstus. Izvirzījās kā viens no neveiksmīgās 1848. gada Moldāvijas revolūcijas līderiem. 1855. gadā Moldāvijā (1856. gadā Valahijā) tika pieņemts Kogelničjanu izstrādāts likums, kas atcēla verdzības institūtu (liela daļa no Rumānijas romiem bija vergi). 1863. gadā kļuva par apvienotās Rumānijas premjerministru. Būdams amatā, veica vairākas svarīgas reformas - klosteru zemju sekularizāciju, pieņēma krimināl- un civilkodeksu, pieņēma izglītības likumu. Pretestība Kogelničjanu agrārreformai 1864. gada maijā noveda pie reformas atbalstītāja, valdnieka Aleksandru Joana Kuzas veikta apvērsuma. Tomēr 1865. gadā Kogalničjanu demisionēja. Vēlākās dzīves laikā divreiz bija Rumānijas ārlietu ministrs. Atbalstīja Rumānijas iesaistīšanos Krievu—turku karā, kas nodrošināja Rumānijas neatkarības pasludināšanu no Osmāņu impērijas 1877. gadā. Četras reizes bijis Rumānijas iekšlietu ministrs.