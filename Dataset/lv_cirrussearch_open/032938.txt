Karlštejnas pils (čehu: hrad Karlštejn) ir gotikas stilā celta pils Čehijā. Atrodas Centrālčehijas apgabala centrālajā daļā un 20 km attālumā no Čehijas galvaspilsētas Prāgas. Pils būvniecība pabeigta 1348. gadā. Agrāk pils kalpoja kā Svētās Romas imperatoru dārgumu glabātuve, kurā atradās arī Čehijas un Bohēmijas kroņa dārglietas, relikvijas un citi karaliskie dārgumi. Pils tiek uzskatīta par Svētās Romas imperatora varas simbolu. Karlštejnas pils ir viena no skaistākajām un apmeklētākajām viduslaiku pilīm Čehijā. Pēc 2019. gada datiem, tā ar vairāk kā 200 000 apmeklētāju, ir piektā apmeklētākā pils Čehijā. Katru gadu septembrī pilī norisinās vietējie Vīna svētki jeb Karlštejna Vinobraní.