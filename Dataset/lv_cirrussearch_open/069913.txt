Viļņas Svēto apustuļu Filipa un Jēkaba katoļu baznīca (lietuviešu: Vilniaus šv. apaštalų Pilypo ir Jokūbo bažnyčia) ir 18. gadsimta pirmajā pusē uzbūvēts Romas katoļu dievnams, kas atrodas Lietuvas galvaspilsētas Viļņas Lukišķu rajonā. Baznīca veido vienotu kompleksu ar dominikāņu klosteri un vēsturisko slimnīcu. Komplekss ir nacionālas nozīmes Lietuvas valsts kultūras piemineklis (unikālais kods — 37604). Baznīca celta baroka stilā. Dievkalpojumi notiek lietuviski un poliski. 17. gadsimta vidū Smoļenskas kastelāns Ježijs Hreptovičs (Jurgis Chreptavičius/Jerzy Chreptowicz/Юрый Храптовіч, 1586—1650) piešķīra līdzekļus dominikāņu ordenim, lai šajā vietā ierīkotu baznīcu un klosteri. 1690. gadā sākta mūra baznīcas celtniecība, kas tika pabeigta 1722. gadā (1746. gadā tika uzcelti torņi). 1799. gadā pie klostera tika nodibināta pirmā slimnīca Viļņā — Svētā Jēkaba slimnīca. Ar dažādiem nosaukumiem tā darbojās līdz pat 2004. gadam. 1844. gadā klosteris tika slēgts un baznīca kļuva par draudzes baznīcu. 1939. gadā mākslinieks Ježijs Hopens (Jerzy Hoppen, 1891—1969) restaurēja baznīcas interjeru. 1948. gadā baznīca tika slēgta, PSRS okupācijas gados baznīcā tika ierīkota Lietuvas Nacionālā operas un baleta teātra noliktavas. 1992. gadā dievnams tika atdots dominikāņiem. 2015. gadā baznīcā tika ierīkots kariljons.