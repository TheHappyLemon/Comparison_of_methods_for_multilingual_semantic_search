Zaļā karte ir starptautisks apdrošināšanas līgums, kas tiek noslēgts transportlīdzeklim, kas piedalās ceļu satiksmē Zaļās kartes sistēmas dalībvalstī. Latvijas Republikā reģistrēta transportlīdzekļa īpašnieks starptautisko apdrošināšanas līgumu var noslēgt tikai ar apdrošinātāju, kas ir Latvijas Transportlīdzekļu apdrošinātāju biroja biedrs. Zaļā karte ir spēkā apdrošināšanas līgumā norādītajās valstīs. Ja ar auto brauc uz ārvalstīm, ir jānoskaidro, vai OCTA standartlīgums būs spēkā arī attiecīgajā valstī un vai nav nepieciešams iegādāties Starptautisko apdrošināšanas līgumu jeb Zaļo karti. Zaļā karte tāpat kā OCTA polise atlīdzina zaudējumus, kas radušies personām, piemēram, citu transportlīdzekļu vadītājiem, velobraucējiem, gājējiem, pasažieriem, un viņu īpašumam negadījumu izraisījušā transportlīdzekļa vadītāja vainas dēļ.