Salmāns Hāns (hindi: सलमान ख़ान, Salmān Xān, dzimis 1965. gada 27. decembrī) ir Indijas aktieris, kinoproducents un dziedātājs. Bolivudā filmējas kopš 1988. gada un ir viens no slavenākajiem Indijas kinoaktieriem. Divas reizes ieguvis Nacionālo kinofilmu balvu un divas reizes Filmfare Awards, viņam ir arī vairāki citu veidu apbalvojumi. 2015. gadā Salmānam Hānam tika piespriests 5 gadu cietumsods par cilvēka notriekšanu ar automašīnu, kā rezultātā iestājās nāve; vēlāk viņš tika attaisnots. 2018. gada 5. aprīlī Hānam vēlreiz tika piespriesta 5 gadu brīvības atņemšana, bet šoreiz par apdraudētu dzīvnieku nogalināšanu pirms 20 gadiem.