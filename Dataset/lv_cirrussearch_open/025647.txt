Mārgarita Mičela (Margaret Mitchell, dzimusi 1900. gada 8. novembrī, mirusi 1949. gada 16. augustā) bija amerikāņu rakstniece. Pasaules slavenību ieguvusi ar 1936. gadā izdoto romānu "Vējiem līdzi" (Gone with the Wind) — vienīgo romānu, kas izdots Mičelas dzīves laikā, un kas ir viena no visu laiku populārākajām grāmatām ASV. Dzimusi Atlantā, Džordžijas štatā, īru izcelsmes katoļu jurista ģimenē. Mācījusies Smita koledžā. Ilgus gadus tika uzskatīts, ka "Vējiem līdzi" ir vienīgais Mičelas darbs, tomēr 1990. gadā tika atrasta novele "Zaudētā Leisena" (Lost Laysen). 1949. gadā viņu uz ielas notrieca automašīna un Mičela slimnīcā mira. Pēc romāna "Vējiem līdzi" motīviem 1939. gadā tika uzņemta filma ar Vivjenu Lī un Klārku Geiblu galvenajās lomās, kura saņēma desmit Amerikas Kinoakadēmijas balvas.