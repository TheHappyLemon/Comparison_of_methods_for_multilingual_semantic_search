Žozefs Fabriss Ondoa Ebogo (franču: Joseph Fabrice Ondoa Ebogo, dzimis 1995. gada 24. decembrī) ir Kamerūnas futbolists, spēlē vārtsarga pozīcijā, Kamerūnas futbola izlases dalībnieks. Kopš 2023. gada Ondoa pārstāv Francijas pēc spēka trešās līgas komandu Nîmes Olympique. 2009. gadā pievienojies FC Barcelona akadēmijai. Vēlāk pārstāvējis Spānijas klubus Pobla Mafumet un Sevilla FC rezerves komandu. 2018. gadā pievienojies Beļģijas komandai Oostende. Vēlāk pārstāvējis Spānijas klubu Deportivo Alavés un Horvātijas klubu Istra 1961, tomēr abos klubos Ondoa neaizvadīja nevienu līgas spēli. 2022. gadā Ondoa pievienojās Latvijas Virslīgas jaunpienācējai FK Auda. Tās sastāvā kļuva par 2022. gada Latvijas kausa ieguvēju. 2023. gadā pārcēlies uz Francijas komandu Nîmes Olympique. Kamerūnas futbola izlases sastāvā debitējis 2014. gadā. Piedalījies divos Āfrikas Nāciju kausos, uzvarot 2017. gada turnīrā, kur viņš tika atzīts par labāko vārtsargu. Piedalījies arī 2017. gada FIFA Konfederāciju kausā.