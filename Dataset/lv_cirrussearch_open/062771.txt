Markss Entonijs "Bazs" Lurmens (angļu: Mark Anthony "Baz" Luhrmann, dzimis 1962. gada 17. septembrī) ir austrāliešu kinorežisors, kinoproducents, scenārists un aktieris. Viņš ir komerciāli visveiksmīgākais austrāliešu režisors, un viņa četras filmas ir iekļuvušas visu laiku pasaulē ienesīgāko Austrālijas filmu desmitniekā. Pazīstams ar savu filmu triloģiju Red Curtain Trilogy, kas sastāv no viņa romantiskās komēdijas "Dejas bez noteikumiem" (Strictly Ballroom, 1992) un romantiskajām traģēdijām "Romeo un Džuljeta" (1996) un "Mulenrūža" (2001). Pēc triloģijas sekoja filmas "Austrālija" (2008), "Lielais Getsbijs" (2013), "Elviss" (2022) un televīzijas drāma The Get Down (2016) kanālā Netflix. Režisējis arī Džakomo Pučīni operas "Bohēma" skatuves iestudējumus Austrālijas operai un Brodvejas teātrim, kā arī mūziklu Strictly Ballroom the Musical (adaptējot savu 1992. gada filmu). Lurmens ir vienlīdz pazīstams ar saviem Grammy balvai nominētajiem skaņu celiņiem filmai "Mulenrūža" un "Lielais Getsbijs", kā arī pazīstams ar savu ierakstu kompāniju House of Iona, kas ir kopuzņēmums ar RCA Records. Darbojoties kā producents visos savos mūzikas skaņu celiņos, viņš ir arī atsevišķu ierakstu autors. Viņa albumā Something for Everybody ir iekļauta mūzika no daudzām viņa filmām, kā arī hīts Everybody's Free (To Wear Sunscreen). Viņa filma "Mulenrūža" tikusi nominēta Amerikas Kinoakadēmijas balvai kā labākā filma. Par šo filmu ieguvis Eiropas Kino balvu. Lurmens saņēmis divas BAFTA kino balvas par filmu "Romeo un Džuljeta". Apbalvots ar četrām Austrālijas Kino un teātra mākslas akadēmijas balvām AACTA Awards. Par "Mulenrūžu" saņēmis arī Tony balvu par labāko mūziklu.