Iga Natalija Švjonteka (poļu: Iga Natalia Świątek; dzimusi 2001. gada 31. maijā Varšavā, Polijā) ir profesionāla poļu tenisiste, pirmā Grand Slam titula ieguvēja no Polijas. Viņa ir pašreizējā WTA ranga līdere. Bijusi līdere arī no 2022. gada 4. aprīļa līdz 2023. gada 10. septembrim. Kopā izcīnījusi četrus Grand Slam titulus. Viņas lielāko sasniegumu vidū ir trīs uzvaras Francijas atklātajā čempionātā tenisā. 2020. gadā uzvara tika izcīnīta, nezaudējot ne seta, ceļā uz to uzvarot gan ar pirmo numuru izsēto Simonu Halepu, gan finālā vēl vienu Grand Slam ieguvēju amerikānieti Sofiju Keninu. Otrā uzvara tika gūta 2022. gadā, uzvarot amerikānieti Koko Gofu. 2022. gada septembrī viņa uzvarēja arī ASV atklātajā čempionātā, pārspēdama tunisieti Onsu Žabēru. 2023. gadā izcīnīja trešo French Open titulu, finālā uzvarot čehieti Karolīnu Muhovu. 2022. gada pirmajā pusē (no februāra līdz jūlijam) Švjonteka izcīnīja 37 uzvaras pēc kārtas, kas ir labākais sasniegums sieviešu tenisā 21. gadsimtā (kopš 1997. gada). 2023. gadā pirmo reizi uzvarēja sezonas noslēguma turnīrā WTA Finals, finālā pieveicot Džesiku Pegulu. Panākums ļāva atgriezties pasaules ranga līderes godā.