Coventry City Football Club ir profesionāls Anglijas futbola klubs no Koventri pilsētas, kas piedalās Anglijas otrajā spēcīgākajā līgā jeb Anglijas čempionātā. Klubs savas mājas spēles aizvada Coventry Building Society Arena stadionā, kurā ir 32 609 skatītāju vietas. Klubs tika dibināts 1883. gadā kā Singers F.C.. Augstākajā līgā Coventry City pirmo reizi iekļuva 1967. gadā. 1969–70. gada sezonā augstākajā līgā klubs finišēja sestajā vietā, kas ir līdz šim augstākais rezultāts. 1970–71. gada sezonā klubs piedalījās Eiropas Starppilsētu gadatirgu kausā. Coventry City augstākajā līgā pavadīja 34 gadus, izkrītot no Premjerlīgas 2001. gadā. 1987. gadā klubs izcīnīja FA kausu, kas līdz šim ir nozīmīgākā iegūtā trofeja.