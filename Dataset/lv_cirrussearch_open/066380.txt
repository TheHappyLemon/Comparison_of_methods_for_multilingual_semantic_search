Meinards Solomons (angļu: Maynard Solomon, dzimis 1930. gada 5. janvārī, miris 2020. gada 28. septembrī) bija amerikāņu muzikologs, mūzikas ierakstu izdevniecības Vanguard Records līdzdibinātājs, kā arī mūzikas producents. Viņš kļuva pazīstams ar savām biogrāfiskajām studijām par Vīnes klasicisma komponistiem, īpaši Bēthovenu (rakstīja biogrāfiju un godalgotu eseju krājumu), Mocartu (biogrāfija) un Šūbertu (Solomons bija pirmais, kurš zinātniskā vidē atklāti izteica strīdīgo teoriju par Šūberta homoseksualitāti). Solomons savu karjeru saistīja ar mūziku. Karjeras sākumā viņš strādāja kā mūzikas producents, bet vēlāk kļuva par muzikologu. 1950. gadā Solomons kopā ar savu brāli Seimūru dibināja mūzikas ierakstu izdevniecību "Vanguard Records", kas nākamos piecpadsmit gadus bija viens no galvenajiem folkmūzikas un blūza uzplaukuma virzītājiem .