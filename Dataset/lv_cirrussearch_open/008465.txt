Monreālas "Canadiens" (franču: Les Canadiens de Montréal, angļu: Montreal Canadiens) ir profesionāls Kanādas hokeja klubs, kas bāzēts Monreālā, Kvebekas provincē, Kanādā. Kluba oficiālais nosaukums ir Le Club de Hockey Canadien un tas ir viens no visu laiku veiksmīgākajiem klubiem Ziemeļamerikas sporta vēsturē. Klubs spēlē Nacionālās hokeja līgas Austrumu konferences Atlantijas okeāna divīzijā. Tas tika dibināts 1909. gada 4. decembrī un kopš 1917. gada spēlē NHL, pirms tam spēlēja Nacionālajā hokeja asociācijā. "Canadiens", kas dibināta 1909. gadā, ir vecākā nepārtraukti pastāvošā profesionālā hokeja komanda pasaulē un vienīgais esošais NHL klubs, kas izveidots pirms NHL dibināšanas. Savas pastāvēšanas vēsturē "Canadiens" ir 24 reizes izcīnījis Stenlija kausu, visvairāk no visām NHL komandām. 8 reizes tas ir kļuvis par konferences uzvarētāju un 24 reizes — divīzijas čempionu. Mājas spēles komanda aizvada Bell Centre hallē, kurā ir 21 273 sēdvietas.