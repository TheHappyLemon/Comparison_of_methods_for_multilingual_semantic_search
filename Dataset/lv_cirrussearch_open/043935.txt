Igors Štimacs (horvātu: Igor Štimac; dzimis 1967. gada 6. septembrī) ir horvātu futbola treneris un bijušais futbolists, spēlējis aizsarga pozīcijā, bijis Horvātijas futbola izlases dalībnieks. Kopš 2019. gada Štimacs ir Indijas futbola izlases galvenais treneris. Karjeru sācis Splitas "Hajduk". 1992. gadā kļuva par Horvātijas čempionu. Vēlāk parstāvēja Spānijas klubu Cádiz, bet 1994. gada atgriezās Hajduk un vēlreiz uzvarēja Horvātijas līgā. 1995. gadā pārgāja uz Derby County, kas tolaik spēlēja Anglijas otrajā spēcīgākajā līgā — Championship. Palīdzēja komandai iekļūt Premjerlīgā. No 1999. līdz 2001. gadam pārstāvēja West Ham United. Karjeru noslēdza 2002. gadā Hajduk. Horvātijas izlasē debitēja 1990. gada 22. decembrī draudzības spēlē pret Rumāniju. Izlases sastāvā piedalījies 1996. gada Eiropas čempionāta finālturnīrā. 1998. gada FIFA Pasaules kausā ar Horvātijas izlasi izcīnīja 3. vietu, piedaloties visās septiņās spēlēs. Karjeru izlasē noslēdza 2002. gada februārī, pēdējo spēli aizvadot pret Bulgārijas izlasi. Izlases rindās nospēlējis 53 spēles un guvis divus vārtus. Pēc spēlētāja karjeras beigām kļuva par treneri. Vadījis Horvātijas klubus Hajduk, Cibalia, NK Zagreb un Zadar. No 2012. līdz 2013. gadam bija Horvātijas izlases galvenais treneris. Strādājis arī ar Irānas un Kataras klubiem.