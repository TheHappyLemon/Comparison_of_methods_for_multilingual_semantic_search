Vlodzimežs Leonards Lubaņskis (poļu: Włodzimierz Leonard Lubański, dzimis 1947. gada 28. februārī) ir bijušais Polijas futbolists un futbola treneris, spēlējis uzbrucēja pozīcijā, bijis Polijas futbola izlases dalībnieks. No 1963. līdz 1975. gadam spēlējis Polijas komandā Zabžes "Górnik". Lubaņskis ir visu laiku jaunākais vārtu guvējs Eiropas kausa/UEFA Čempionu līgas turnīrā. To viņš paveica 1963. gada 11. oktobrī 16 gadu un 258 dienu vecumā. Spēlējis arī Beļģijā un Francijā. Polijas futbola izlases sastāvā spēlējis no 1963. līdz 1980. gadam. Kopumā aizvadījis 75 mačus, kuru laikā guvis 48 vārtus, kas padara viņu par Polijas izlases otro labāko vārtu guvēju aiz Roberta Levandovska. Ieguvis zelta medaļu 1972. gada vasaras olimpiskajās spēlēs. Piedalījies 1978. gada FIFA Pasaules kausā.