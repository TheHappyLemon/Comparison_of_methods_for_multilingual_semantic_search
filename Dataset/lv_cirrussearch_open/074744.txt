Alans Šīrers, (angļu: Alan Shearer; dzimis 1970. gada 13. augustā) ir bijušais Anglijas futbola uzbrucējs, kurš spēlēja Anglijas Premjerlīgas klubos Blackburn Rovers un Ņūkāslas "United" un Anglijas izlasē. Strādājis arī kā televīzijas futbola eksperts BBC. 2009. gada 1. aprīlī viņš tika apstiprināts par Ņūkāslas "United" galveno treneri. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Dzimis Ņūkāslā pie Tainas, Šīrers debitēja profesionālajā sportā tolaik specīgajā Southampton klubā 1988. gadā, pirmajā spēlē gūstot 3 vārtus. Turpmākajos gados viņš ieguva labu reputāciju, pateicoties savai atlētiskajai spēlei un vārtu gūšanas prasmei. 1992. gadā viņš saņēma izsaukumu uz izlasi, kā arī pārgāja uz Blackburn Rovers klubu. Viņš nostiprinājās izlases pamatsastāvā un 1994-95. gada sezonā kopā ar Blekbērnas klubu uzvarēja Anglijas Premjerlīgā. Tajā sezonā viņš guva 34, bet nākamajā 31 vārtus. Šajā sezonā viņš ar klubu spēlēja UEFA Čempionu līgas grupu turnīrā un ar Anglijas izlasi 1996. gada Eiropas čempionātā, kur viņš kļuva par turnīra rezultatīvāko spēlētāju ar pieciem vārtiem. Tam sekoja pāreja uz viņa bērnības favorītkomandu Ņūkāslas "United" par tobrīd rekordsummu — 15 miljoniem sterliņu mārciņu. Šajā klubā Šīrers arī noslēdza savu karjeru. Ar šo klubu viņam izdevās iegūt FA kausu un otro vietu Anglijas Premjerlīgā. 1996. gadā viņš tika izvēlēts par Anglijas izlases kapteini, 1999. gada par Ņūkāslas kluba kapteini. Pēc 2000. gada Eiropas čempionāta Šīrers beidza savu karjeru izlasē, kur viņš bija aizvadījis 63 spēles, gūstot 30 vērtus. Viņš ir gan Ņūkāslas kluba, gan Premjerlīgas rezultatīvākais spēlētājs.