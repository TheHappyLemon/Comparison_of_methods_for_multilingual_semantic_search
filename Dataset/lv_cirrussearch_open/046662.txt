"Balāde par gulbi" ir viena no grupas "Pērkons" pirmā albuma "Mākslas darbi" dziesmām ar Jura Kulakova mūziku un Māra Melgalva vārdiem. M. Melgalva dzejolis "Balāde par gulbi" bija iekļauts viņa pirmajā grāmatā "Meldijās iešana". Ironiski Latvijas PSR Dabas aizsardzības biedrībai veltītā “Balāde par gulbi” atskaņota Melgalva autorvakarā, kas bija pirmais oficiālais grupas "Pērkons" koncerts. Pēc 1983. gada janvāra koncertiem grupa tika aizliegta sakarā ar "programmas zemo ideoloģisko līmeni, nepieņemamo grupas dalībnieku izskatu un neciešamu publikas uzvedību". Grupa mājas apstākļos ierakstīja albumu "Mākslas darbi", kas magnetofona lentēs nelegāli izplatījās visā Latvijā. Kad 1992. gadā "Mikrofona aptauja" rīkoja konkursu par to gadu populārākajām dziesmām, kad aptauja nenotika, dziesma "Pie baltas lapas" skatītāju balsojumā tika atzīta par 1983. gada iecienītāko dziesmu. Pirmajā trijniekā iekļuva arī "Balāde par gulbi". 2018. gadā „Balāde par gulbi" ieguva 88. vietu Radio SWH rīkotajā LVtop100 aptaujā.