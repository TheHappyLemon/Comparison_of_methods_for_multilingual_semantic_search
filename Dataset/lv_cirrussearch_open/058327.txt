Enkuru licējs (angļu: Anchor Handling Tug Supply (AHTS)) ir specializēts palīgkuģa veids, kādus pārsvarā būvē, lai strādātu ar naftas platformu enkuriem, pārvietotu platformas uz tām paredzētajām pozīcijām un nostiprinātu tās šajās pozīcijās ar platformu enkuriem. Enkuru licēji dažreiz kalpo arī kā ātrās reaģēšanas un glābšanas kuģi (angļu: Emergency Response and Rescue Vessel (ERRV)), kā arī kā platformu apgādes kuģi. Daudzi no šiem kuģiem ir būvēti, lai izturētu skarbos Ziemeļjūras apstākļus un var veikt apgādes uzdevumus Ziemeļjūrā starp krasta bāzēm un urbšanas vietām. Tāpat šie kuģi nodrošina velkoņu funkcijas tankkuģu iekraušanas laikā, darbu ar dziļūdens enkuriem un apdraudošu objektu vilkšanu. Enkuru licēji atšķiras no platformu apgādes kuģiem ar to, ka tie ir apgādāti ar vinčām vilkšanai un darbam ar enkuriem, tiem ir atklāts pakaļgala klājs, lai būtu kur novietot naftas platformu enkurus, un tiem ir lielāka jauda, lai varētu attīstīt lielāku polera vilcējspēku (Bollard pull — angļu val.). Mehānismi ir īpaši projektēti darbam ar naftas platformu enkuriem. Kuģi ir apgādāti ar enkuru ātrās atdošanas mehānismiem, kurus darbina no stūres mājas vai citas vietas, kurā normālos apstākļos atrodas personāls un kurā ir nodrošināti tieši sakari ar stūres māju. Noslodze, kuru izmanto vilkšanas vinčas projektēšanā un pārbaudē, ir divas reizes lielāka par statisko polera vilcējspēku. Lai arī enkuru licēji ir pielāgoti darbam ar naftas platformu enkuriem un vilkšanai, tie var izpildīt arī tādus uzdevumus kā darbs ar zemūdens tālvadības aparātiem, drošība/glābšana un apgāde starp cietzemi un jūrā izvietotajām konstrukcijām.