Vennaskond (1984) ir igauņu pankroka grupa, un viena no visnozīmīgākajām visā Igaunijas populārās mūzikas vēsturē. Tās līderis un vienīgais nemainīgais dalībnieks ir Tenu Trubeckis (Tõnu Trubetsky). Grupa izdevusi ap 20 albumu, neskaitot izlases. Vennaskond populārākā dziesma ir "Insener Garini hüperboloid" no 1993. gada albuma "Usk. Lootus. Armastus", tā iekļauta Igaunijas Nacionālā muzeja pastāvīgajā ekspozīcijā. Trubeckim ir īpašas attiecības ar Rīgu, kurai ir veltīta viena no viņa skaistākajām dziesmām "Riia mu arm / Riga my love" (mūzikas autors Allan Vainola, teksta - Tõnu Trubetsky). Ar Vennaskond un citām savām grupām Trubeckis regulāri cenšas apmeklēt Rīgu. Pagaidām viņa pēdējais koncerts Latvijas galvaspilsētā bija 2020. gada 4. septembrī klubā 'Depo' (ar grupu The Wild Cats).