"Pērtiķu planētas atmoda" (angļu: Dawn of the Planet of the Apes) ir 2014. gada zinātniskās fantastikas filma, kuras režisors ir Mets Rīvss. Galvenās lomas atveido Endijs Serkiss, Džeisons Klārks, Gērijs Oldmens, Tobijs Kebels un Kerija Rasela. Filmas pirmizrāde notika 2014. gada 26. jūnijā Sanfrancisko. Filma ir turpinājums 2011. gada filmai "Pērtiķu planētas sākotne". 2017. gadā filmai iznāca turpinājums "Karš par Pērtiķu planētu". Filma tika nominēta Amerikas Kinoakadēmijas balvai nominācijā "Labākie vizuālie efekti". Tāpat filma tika nominēta astoņām Saturna balvām, tai skaitā nominācijās par labāko režisoru, labāko zinātniskās fantastikas filmu un labāko aktieri otrā plāna lomā. Ģenētiski modificēto pērtiķu strauji augošā nācija, kuru vada Cēzars, tiek apdraudēta no desmit gadus iepriekš palaista nāvējoša vīrusa izdzīvotāju puses.