Ešlijs Jangs (angļu: Ashley Young, izrunā: [ˈaʃli jʌŋ]; dzimis 1985. gada 9. jūlijā) ir Anglijas futbolists un bijušais Anglijas izlases dalībnieks. Kopš 2023. gada pārstāv Anglijas Premjerlīgas komandu Everton. 2004. gadā Ešlijs Jangs tika atzīts par Watford komandas gada labāko jauno spēlētāju. 2007. gadā pārgāja uz Anglijas Premjerlīgas klubu Aston Villa, un 2009. gadā tika atzīts par Premjerlīgas gada labāko jauno spēlētāju. 2011. gadā pievienojās Manchester United vienībai. Tur viņš spēlēja līdz 2020. gadam, 2013. gadā izcīnot Premjerlīgas čempionu titulu. Vēlāk vienu sezonu pavadījis Itālijas A sērijas komandā Inter Milan, kur palīdzējis komandai kļūt par čempioniem. 2021. gadā atgriezies Aston Villa komandā. 2023. gadā kā brīvais aģents pievienojies Everton. Anglijas futbola izlasē Jangs debitēja 2007. gada 16. novembrī spēlē pret Austrijas izlasi. Pirmos vārtus izlases sastāvā guva 2011. gada 9. februārī pret Dānijas izlasi. Ešlija Janga tēvs ir no Jamaikas, bet māte ir dzimusi Anglijā.