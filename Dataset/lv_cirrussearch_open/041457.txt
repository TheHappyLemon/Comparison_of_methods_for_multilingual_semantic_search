Šajā uzskaitījumā apkopoti 1968. gada ziemas olimpisko spēļu medaļnieki. Šīs bija X ziemas olimpiskās spēles, kas notika Francijas pilsētā Grenoblē no 1968. gada 6. līdz 18. februārim. Šajās olimpiskajās spēlēs piedalījās 1158 sportisti no 37 Nacionālajām Olimpiskajām komitejām (NOK). Medaļas tika sadalītas 35 disciplīnās, 10 sporta veidos. 1968. gada Grenobles ziemas olimpisko spēļu programma, salīdzinot ar 1964. gada Insbrukas spēlēm, atšķīrās ļoti nedaudz. Biatlons tika papildināts ar komandu disciplīnu. 1968. gads bija pirmais olimpisko spēļu vēsturē, kad ar atsevišķām komandām startēja Austrumvācija un Rietumvācija. Visvairāk medaļas šajās olimpiskajās spēlēs ieguva Norvēģijas sportisti, kopumā 14 medaļas — 6 zelta, 6 sudraba un 2 bronzas medaļas. Otrā medaļu ieguvējiem bagātākā valsts bija PSRS (13 medaļas), trešā — Francija (9 medaļas).