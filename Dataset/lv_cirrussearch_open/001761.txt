"Nāves triumfs" (apm. 1562.g.) ir Pītera Brēgela Vecākā glezna. Tajā attēlota apokaliptiska aina, kurā redzama pasaules iznīcība un Nāves triumfs (Nāve ar izkapti šajā gleznā tēlota kā Apokalipses jātnieks). Gleznojot šo darbu, Brēgels daudz ietekmējies no Hieronīma Bosa. Brēgels attēlo nāvi gan tiešā, gan simboliskā nozīmē: redzami degošu pilsētu dūmi, avāriju cietuši kuģi, skeletu armija, kas uzbrūk dzīvajiem un tos nogalina, dzīvo bezcerīgā pretošanās u.tml. Gleznā attēlots, ka no nāves nespēj izbēgt neviens — neatkarīgi no sava sociālā stāvokļa. Gleznā attēlotas dažādas XVI gs. vidus dzīves reālijas, tostarp nāvessoda izpildes veidi. Attēloti arī tādi priekšmeti kā agrīns mehāniskais pulkstenis, mūzikas instrumenti, apģērbs.