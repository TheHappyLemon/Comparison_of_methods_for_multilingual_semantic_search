Nacionālais stadions (japāņu: 新国立競技場, Shin kokuritsu kyōgijō), saukts arī par Jauno nacionālo stadionu, ir multifunkcionāls stadions, galvenokārt futbola vajadzībām Tokijā, Sindzuku rajonā. Plānots, ka tas būs 2020. gada vasaras olimpisko un paraolimpisko spēļu atklāšanas un noslēguma ceremoniju norises vieta. Bez šīm ceremonijām olimpisko spēļu laikā stadionā notiks sacensības arī vieglatlētikā un futbolā (fināls sieviešu sacensībās). Jaunais stadions tika būvēts uzbūvēts vecā nacionālā stadiona vietā. Vecā stadiona demontāža tika pabeigta 2015. gada maijā, bet jaunā stadiona celtniecība sākās 2016. gada 11. decembrī un noslēdzās 2019. gada 30. novembrī. Stadions oficiāli tika atklāts 2019. gada 21. decembrī. Sākotnējie Jaunā nacionālā stadiona būvniecības plāni aizkavējās, jo sabiedrība bija sašutusi par paaugstinātajām celtniecības izmaksām. Tā rezultātā jaunais stadiona dizains nebija gatavs uz 2019. gada pasaules čempionātu regbijā, kā sākotnēji paredzēts. Arhitekta Kengo Kuma radītais jauns stadiona dizains tika apstiprināts 2015. gada decembrī, lai aizstātu sākotnējo dizainu.