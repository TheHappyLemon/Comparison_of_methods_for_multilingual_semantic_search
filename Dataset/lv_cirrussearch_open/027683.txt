Āfrikas zalkšu dzimta jeb mājas čūsku dzimta (Lamprophiidae) ir augstāko čūsku dzimta, kas izveidota balstoties uz ģenētiskajiem pētījumiem. Tā ir māsas taksons zalkšu dzimtai, odžu dzimtai un pārējām zalkšu virsdzimtas (Colubroidea) dzimtām. Saskaņā ar Starptautisko rāpuļu datu bāzi (angļu: Reptil Database) šajā dzimtā apvienotas 306 sugas, kas tiek iedalītas 7 apakšdzimtās un 60 ģintīs. Dzimta izveidota, apvienojot vairākas kādreizējās zalkšu dzimtas apakšdzimtas, kā arī dažas kobru dzimtas ģintis. Iegūstot arvien jaunus DNS pētījumu rezultātus, dzimtas taksonomija ik pa laikam papildinās ar jaunām sugām un ģintīm.