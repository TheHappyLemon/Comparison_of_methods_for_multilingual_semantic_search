"xXx: Reaktivēts" (angļu: xXx: Return of Xander Cage kā arī angļu: xXx: Reactivated) ir 2017. gada ASV spriedzes filma. Filmas režisors ir D. Dž. Karuzo, scenārija autors F. Skots Frezirs. Galvenās lomas atveido Vins Dīzels, Donijs Jens, Dīpika Padukone, Kriss Vu, Rubija Rouza, Tonijs Džaa, Nina Dobreva, Toni Kolete un Semjuels Džeksons. Šī ir trešā filma xXx filmu sērijā un turpinājums abām iepriekšējām filmām: "xXx" (2002) un "xXx 2 Nākamais līmenis" (xXx: State of the Union, 2005). Atšķirībā no iepriekšējām filmām, ko izplatīja Columbia Pictures, šo filmu izplata Paramount Pictures. Filmas pirmizrāde ASV un Latvijā notika vienā dienā — 2017. gada 20. janvārī. Filma skatāma 2D, RealD 3D un IMAX 3D formātos. Šī ir arī pirmā studijas Revolution Studios producētā filma kopš 2007. gada filmas The Water Horse: Legend of the Deep, kas saņēma pozitīvas kritiķu atsauksmes un ar 85 miljonu ASV dolāru lielu budžetu vispasaules nomās nopelnīja 330 miljonus ASV dolāru, tādējādi kļūstot par studijas visienesīgāko filmu.