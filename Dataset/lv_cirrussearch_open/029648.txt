"Karalis Līrs" (angļu: King Lear), pilnais nosaukums — "Karaļa Līra traģēdija" (The Tragedy of King Lear), ir Viljama Šekspīra traģēdija piecos cēlienos. Tiek uzskatīts, ka Šekspīrs to sarakstījis 1605.—1606. gadā. Luga ir par novecojošo karali Līru, kas nolemj sadalīt savu karaļvalsti trim meitām. Piešķiramais daļas lielums atkarīgs no tā, cik daiļrunīgi tiek atzīta mīlestība. Abas vecākās meitas — Gonerila un Regana — savu mīlestību apliecina pompozi, savukārt jaunākā meita Kordēlija, kas vienīgā patiesi mīl Līru, atsakās sniegt nepatiesu runu, lai pierādītu savu mīlestību, un paliek bez mantojuma. Luga pirmoreiz publicēta 1608. gadā quarto izdevumā, 1623. gadā — First Folio, kas atšķiras no 1608. gadā publicētās versijas. Šī kopā ar "Hamletu" tiek uzskatīta par vienu no izcilākajām Šekspīra traģēdijām. Džordžs Bernards Šovs reiz ir rakstījis, ka "neviens neuzrakstīs labāku traģēdiju par "Līru"". "Karalis Līrs" daudzkārt ir uzvests arī Latvijas teātros.