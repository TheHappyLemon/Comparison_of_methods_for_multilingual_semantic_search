Aleksandrs Stavre Drenova (albāņu: Aleksandër Stavre Drenova), zināms arī kā Aleksandrs Asdreni (albāņu: Aleksandër Asdreni; dzimis 1872. gada 11. aprīlī, miris 1947. gada 11. decembrī) bija albāņu dzejnieks un albāņu nacionālās atmodas darbinieks, Albānijas himnas vārdu autors. Lielāko mūža daļu pavadīja Rumānijā. Dzimis etnisko maķedoniešu apdzīvotā Drenoves ciemā, mūsdienu Albānijas dienvidaustrumos. Studēja Bukarestes Universitātē, kur kopā ar Ģerģu Fištu un Lasgušu Poradeci kļuva par Albānijas neatkarības piekritēju. 1904. gadā publicēja pirmo dzejoļu krājumu Rreze dielli ("Saules stari"), sastāvošu no 99 sonetiem, kas veltīti Skanderbegam. 1912. gadā izdeva otro dzejas krājumu ar 99 dzejoļiem Ëndrra e lotë ("Sapņi un asaras"), kuru veltīja antropoloģei Edītei Daremai. Abi dzejoļu krājumi izdoti Bukarestē. 1912. gadā Sofijā tika publicēts dzejolis Liri e Shqipërisë ("Albānijas brīvība"), kas kļuva par Albānijas himnas vārdiem. Himnas mūzika ir rumāņu komponista Čipriana Porumbesku sacerēta. Pašā Albānijā Aleksandrs Stavre Drenova pēc studiju gadiem dzīvoja no 1912. līdz 1914. gadam un no 1937. līdz 1939. gadam. Miris nabadzībā Bukarestē.