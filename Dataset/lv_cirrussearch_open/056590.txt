Aņujska (krievu: Анюйск) ir nacionālais ciems Krievijas ziemeļaustrumos, Čukotkas autonomā apvidus Biļibinas rajonā. Izvietojies Malijaņujas upes labajā krastā 272 km no rajona centra Biļibinas. Apdzīvotā vieta sākusi veidoties 1930.—1940. gados ar nosaukumu Stančika (Станчик). Aņujska attīstījusies kā kolhoza un ciema padomes centrs, uz šejieni pārcelti iedzīvotāji no mazākajiem apkārtnes ciemiem, tajā skaitā kopš 18. gadsimta zināmās Pjatistennojes. No 1950. līdz 1961. gadam ciems bija Austrumu tundras rajona centrs. Ciemā dzīvo ap 400 iedzīvotāju, no tiem 54 % eveni. Iedzīvotāju galvenā nodarbošanās ir briežkopība, zveja un medības. Ciemā ir vidusskola, slimnīca, pasts, kultūras nams, bibliotēka, viesnīca. Transportu nodrošina aviācija un upes transports — Aņujskā beidzas upes kuģojamais posms.