Intelsat IV F-2 bija starpvalstu organizācijas Intelsat sakaru pavadonis. Orbītā tas tika palaists 1971. gada 26. janvārī. Pavadonis līdz 1983. gadam nodrošināja sakarus Atlantijas reģionā. Kosmisko aparātu izgatavoja ASV uzņēmums Hughes Aircraft uz platformas HS-312 bāzes. Tas bija cilindra formas, stabilizācija tika nodrošināta ar rotāciju ap centrālo asi. Intelsat IV bija apgādāts ar 12 C joslas raiduztvērējiem, kas varēja nodrošināt 6000 telefona zvanus vai 12 vienlaicīgus krāsu televīzijas kanālus vai jauktu sakaru plūsmu, ietverot arī datu un faksa pārraidi. Pavadoņa plānotais darbības laiks bija 7 gadi. Intelsat IV F-2 tika palaists 1971. gada 26. janvārī 00:36:03 UTC ar nesējraķeti Atlas SLV-3C Centaur-D no Kanaveralas zemesraga Gaisa spēku stacijas starta laukuma LC-36A. No ģeosinhronās pārejas orbītas pavadonis ar savu dzinēju SVM-4A sasniedza ģeosinhrono orbītu. Kosmiskais aparāts tika izvietots virs Atlantijas okeāna punktā 24,5 grādi rietumu garuma, vēlāk tas tika pārvietots uz pozīciju 23° R. No 1976. līdz 1980. gadam tas bija pozīcijā 1 — 6 grādi rietumu garuma, pēc tam atradās 0 — 5° R. 1983. gada 11. maijā tika pārtraukta Intelsat IV F-2 ekspluatācija. Pēc tam tas nekontrolēti dreifēja ģeosinhronā orbītā uz rietumiem aptuveni 5,17 grādi dienā.