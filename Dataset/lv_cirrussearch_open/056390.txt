Vigo Pīters Mortensens jaunākais (angļu: Viggo Peter Mortensen Jr.; dzimis 1958. gada 20. oktobrī) ir amerikāņu aktieris, rakstnieks, mūziķis, fotogrāfs, dzejnieks un gleznotājs. Dzimis Ņujorkas štatā dāņu tēvam un amerikāņu mātei, bērnību pavadījis Argentīnā. 2004. gadā ieguvis Ekrāna aktieru ģildes balvu par dalību filmā "Gredzenu pavēlnieks: Karaļa atgriešanās". Trīs reizes nominēts Amerikas Kinoakadēmijas balvai, trīsreiz BAFTA kino balvai un četras reizes Zelta globusa balvai. Savu aktiera debiju Mortensens uzsāka 1985. gada trillerī "Liecinieks" (Witness). Vēlāk piedalījies tādās filmās kā The Indian Runner (1991), "Karlito ceļš" (Carlito's Way, 1993), "Mijkrēslis" (Crimson Tide, 1995), "Dienasgaisma" (Daylight, 1996), "Lēdijas portrets" (The Portrait of a Lady, 1996), "Kareive Džeina" (G.I. Jane, 1997), "Psiho" (Psycho, 1998), "Ideālā slepkavība" (1998), A Walk on the Moon (1999) un "28 dienas" (28 Days, 2000). Starptautisku atpazīstamību Mortensens ieguva par Aragona lomas atveidošanu triloģijā "Gredzenu pavēlnieks" (2001—2003). 2005. gadā Mortensens saņēma kritiķu novērtējumu par galveno lomu Deivida Kronenberga filmā "Vardarbības pēctecība" (2005). Divus gadus vēlāk Mortensens piedalījās citā Kronenberga filmā "Austrumu solījumi" (2007), par kuru viņu nominēja Amerikas Kinoakadēmijas balvai kategorijā "Labākais aktieris galvenajā lomā". 2011. gadā Mortensens piedalījās jau trešajā Kronenberga filmā "Bīstamā metode" (2011). Vēlāk saņēmis Kinoakadēmijas balvas nominācijas par galvenajām lomām filmās "Kapteinis Fantastika" (2016) un "Ceļvedis" (2018), kas vēlāk arī ieguva Amerikas Kinoakadēmijas balvu kategorijā "Labākā filma". 2022. gadā attēlojis galveno lomu Kronenberga zinātniskās fantastikas šausmu filmā "Nākotnes noziegumi" un Rona Hauarda biogrāfiskajā izdzīvošanas filmā Thirteen Lives.