Jurijs Solomins (krievu: Юрий Соломин; dzimis 1935. gada 18. jūnijā, miris 2024. gada 11. janvārī) bija padomju un krievu aktieris un režisors, Maskavas Mazā teātra mākslinieciskais vadītājs no 1988. gada. No 1990. līdz 1991. gadam viņš bija Krievijas PFSR Kultūras ministrs. Piedalījies tādās filmās kā "Garā stiprie" (Сильные духом, 1967), "Sarkanā telts" (Красная палатка, 1969), "Dersu Uzala" (1975) un "TASS ir pilnvarots ziņot" (ТАСС уполномочен заявить..., 1984). Padomju Savienībā kļuva plaši pazīstams ar galvenās lomas tēlojumu piecu sēriju TV filmā "Viņa Augstības adjutants" (Адъютант его превосходительства, 1969). Viņa jaunākais brālis Vitālijs Solomins (1941—2002) arī bija pazīstams aktieris. 2014. gada 11. martā viņš parakstīja Krievijas Federācijas kultūras aicinājumu atbalstīt Krievijas prezidenta Vladimira Putina politiku Ukrainā un Krimā. 2015. gada decembrī viņš atbalstīja Putina politiku attiecībā uz Ukrainu un Krimas aneksiju. Jurijs Solomins nomira 2024. gada 11. janvārī, 88 gadu vecumā.