Hārdijs Krīgers (vācu: Hardy Krüger; dzimis Eberhards Augusts Francs Ēvalds Krīgers (vācu: Eberhard August Franz Ewald Krüger) 1928. gada 12. aprīlī, miris 2022. gada 19. janvārī) bija vācu aktieris un rakstnieks, kas kopš 1944. gada piedalījās vairāk nekā 60 filmās. 1950. gados kļuva par pazīstamu aktieri Vācijā, vēlāk sāka filmēties arī citu valstu filmās, tādās kā Hatari!, The Flight of the Phoenix, The Wild Geese, Sundays and Cybele, A Bridge Too Far, The Battle of Neretva, The Secret of Santa Vittoria, The Red Tent, The One That Got Away un "Berijs Lindons". Hārdijs Krīgers bija pārliecināts un apņēmīgs antifašists. 1980. gadu beigās Krīgers gandrīz pilnībā pārtrauca aktiera darbu un pievērsās rakstniecībai. Kopš 1970. gada publicēja 16 grāmatas. Četras no tām tulkotas angļu valodā. Viņš arī režisējis vairākas Eiropas televīzijas dokumentālās filmas, kurās parādīja savus ceļojumus pa pasauli. Miris savās mājās Kalifornijā, Palmspringsā 2022. gada 19. janvārī, 93 gadu vecumā.