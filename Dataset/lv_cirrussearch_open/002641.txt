Peters Štjasnijs (slovāku: Peter Šťastný; dzimis 1956. gada 18. septembrī Bratislavā, Čehoslovākijā) ir bijušais slovāku—kanādiešu hokejists, taču kopš 2004. gada ir Eiroparlamenta deputāts no Slovākijas. Savā profesionāļa karjeras laikā spēlēja NHL klubos laika posmā no 1980. līdz 1995. gadam — Kvebekas "Nordiques", Ņūdžersijas "Devils" un Sentluisas "Blues". Piecas sezonas (1985—1990) bija Kvebekas kluba kapteinis. 1981. gadā ieguva Kaldera kausu. Piedalījās 6 NHL visu zvaigžņu spēlēs (1981, 1982, 1983, 1984, 1986, 1988). 1998. gadā ticis uzņemts Hokeja slavas zālē un 2000. gadā — IIHF Slavas zālē. Kopā ar Čehoslovākijas izlasi startējis 4 Pasaules čempionātos (1976, 1977, 1978, 1979), 1976. un 1977. gadā izcīnīja zelta medaļas, 1980. gada ziemas olimpiskajās spēlēs un 1976. gada Kanādas kausa izcīņā. Kopā ar Kanādas izlasi startēja 1984. gadā Kanādas kausa izcīņā. Kopā ar Slovākijas izlasi ir startējis 1994. gada ziemas olimpiskajās spēlēs un 1995. gada Pasaules čempionātā.