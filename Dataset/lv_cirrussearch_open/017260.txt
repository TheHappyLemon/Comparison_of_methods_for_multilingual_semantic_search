Ivars Bērzups (dzimis 1963. gada 19. janvārī Rūjienā) ir bijušais latviešu bobslejists un uzņēmējs. 1982. gadā absolvējis Rīgas Elektromehānisko tehnikumu, 2006. gadā — biznesa augstskolu "Turība". 16 gadu vecumā sācis nodarboties ar sportu, sākotnēji trenējies vieglatlētikā (šķēpa mešana, sprints), vēlāk pievērsies bobslejam. Piedalījies trijās četrinieku sacensībās ziemas olimpiskajās spēlēs (1984, 1988, 1992). 1984. gadā Sarajevā PSRS komandas sastāvā izcīnīja 6. vietu, pēc četriem gadiem Kalgari — 5. vietu. 1992. gadā Albērvilā, pārstāvot Latvijas izlasi, viņš izcīnīja 14. vietu. Startējis arī Pasaules čempionātā: 1986. gadā izcīnījis 7. vietu divnieku sacensībās, pēc gada — 7. vietu četrinieku sacensībās. Vairākas reizes kļuvis par PSRS un Latvijas PSR čempionu gan divniekos, gan četriniekos. 1986. gadā kopā ar Māri Poikānu izcīnījis uzvaru Pasaules kausa kopvērtējumā divniekos. 2009. gada Latvijas pašvaldību vēlēšanās startējis Babītes novada domes vēlēšanās "Demokrāti.lv" sastāvā, taču netika ievelēts.