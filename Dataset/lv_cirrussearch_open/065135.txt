Mihailo Mudriks (ukraiņu: Михайло Петрович Мудрик; dzimis 2001. gada 5. janvārī Krasnohradas pilsētā Harkivas apgabalā) ir ukraiņu futbolists, Anglijas Premjerlīgas kluba Chelsea F.C. un Ukrainas izlases pussargs. Krasnohradā dzimušais Mudriks futbolista karjeru sāka Harkivas "Metalist" akadēmijā. Vēlāk viņš spēlēja FK Dnipro un Doneckas "Šahtar" jauniešu komandās. 2023. gada janvārī futbolists pārcēlās uz Anglijas Premjerlīgas klubu Chelsea, parakstot līgumu līdz 2031. gadam. Jaunajā komandā viņš saņēma kreklu ar numuru "15". Transfēra summa tiek lēsta 100 miljonu eiro apmērā, no kuriem 30 miljoni tiek nodrošināti prēmiju veidā. Tas kļuva par dārgāko ziemas transfēru Anglijas Premjerlīgas vēsturē, kā arī padarīja Mudriku par dārgāko Ukrainas futbolistu, iepriekšējais rekords piederēja Andrijam Ševčenko, par kuru tā pati Chelsea 2006. gadā samaksāja gandrīz 44 miljonus eiro. 2022. gada aprīlī Mudriks pirmo reizi tika izsaukts uz Ukrainas izlasi komandas treniņnometnē Slovēnijā. Oficiālā debija notika 2022. gada 1. jūnijā Pasaules kausa kvalifikācijas spēlē pret Skotijas izlasi, kas beidzās ar Ukrainas uzvaru ar rezultātu 3:1.