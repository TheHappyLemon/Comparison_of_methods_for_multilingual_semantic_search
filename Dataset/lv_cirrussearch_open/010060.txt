1903. gada Tour de France bija pirmais Tour de France daudzdienu velobrauciens, kas notika no 1903. gada 1. līdz 19. jūlijam. Šajā laikā vēl nebija ne komandu, ne kalnu karaļa, labākā jaunā braucēja un citu titulu. Katrs piedalījās pats par sevi, katram dalībniekam nācās iemaksāt 10 frankus, uzvarētājs ieguva 3000 frankus. Tūrē piedalījās 60 braucēji (mūsdienās to ir ap 200), bet finišēja tikai 21. Dalībniekiem bija jāveic 2428 km 6 posmos (mūsdienās ~3000 km 20 posmos), tas nozīmē, ka bieži vien posms beidzās naktī; pirmo Tour de France posmu tā uzvarētājs Moriss Garēns veica 27 stundās un 47 minūtēs. Par pirmā Tour de France daudzdienu velobrauciena kopvērtējuma uzvarētāju kļuva Moriss Garēns, finišā par gandrīz 3 stundām apsteidzot otrās vietas ieguvēju Lisjēnu Potjē.