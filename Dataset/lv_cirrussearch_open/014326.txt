Latvija piedalījās 2012. gada vasaras olimpiskajās spēlēs, kas no 2012. gada 27. jūlija līdz 12. augustam notika Apvienotās Karalistes galvaspilsētā Londonā. Latvijai šīs bija desmitās vasaras olimpiskās spēles. Latviju olimpiskajās spēlēs pārstāvēja 45 sportisti 12 sporta veidos, kas ir viena no lielākajām Latvijas delegācijām olimpisko spēļu vēsturē. Olimpiskajām spēlēm bija kvalificējies arī Ronalds Arājs, tomēr 2012. gada jūnijā guva smagu traumu un olimpiskajās spēlēs viņš nestartēja. Olimpiskajām spēlēm bija kvalificējies arī 2008. gada Pekinas olimpisko spēļu čempions BMX riteņbraukšanā Māris Štrombergs, kā arī divu olimpisko medaļu laureāts šāvējs Afanasijs Kuzmins, kam šīs bija devītās olimpiskās spēles. Latvijai bija lielākā iespējamā sportistu delegācija šķēpa mešanā (seši sportisti; Latvija bija vienīgā valsts, kuru šķēpa mešanā pārstāv seši sportisti), pludmales volejbolā vīriešiem (divi pāri), BMX riteņbraukšanā vīriešiem (trīs sportisti). A. Kuzmins bija arī vecākais Latvijas pārstāvis olimpiskajās spēlēs (65 gadi), savukārt jaunākā — peldētāja Gabriela Ņikitina (18 gadi). Latvijas sportistu vidējais vecums ir 26,8 gadi. Latvijas karogu atklāšanas ceremonijā nesa pludmales volejbolists Mārtiņš Pļaviņš, savukārt noslēguma ceremonijā to nesa vieglatlēte Ineta Radēviča. Latvijas delegācijas vadītājs ir Žoržs Tikmers. Latvijas sportisti izcīnīja divas medaļas — vīriešu BMX riteņbraukšanā zelta medaļu izcīnīja Māris Štrombergs un pludmales volejbolā bronzas medaļu izcīnīja Mārtiņš Pļaviņš un Jānis Šmēdiņš. Latvijai šīs vasaras olimpiskās spēles bija ar otro mazāko izcīnīto medaļu skaita kopš neatkarības atjaunošanas pēc 1996. gada olimpiskajām spēlēm.