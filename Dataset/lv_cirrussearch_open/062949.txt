Maikls Kertics (angļu: Michael Curtiz; dzimis Mano Kertēss Kaminers (ungāru: Manó Kertész Kaminer) 1886. gada 24. decembrī, miris 1962. gada 10. aprīlī) bija ungāru izcelsmes amerikāņu kinorežisors, viens no ražīgākajiem režisoriem kino vēsturē. Režisējis vairākas klasiskās mēmā kino ēras filmas, kā arī vairākas pazīstamas Holivudas Zelta laikmeta filmas. Savu kinokarjeru sācis Eiropā, kur kopumā režisējis 64 filmas. 1926. gadā, 39 gadu vecumā, parakstījis līgumu ar Warner Bros. Savas Holivudas karjeras laikā izveidojis 102 filmas, lielākoties Warner Bros. studijā. Padarījis par zvaigznēm tādus aktierus un aktrises kā Erolu Flinnu, Olīviju de Hevilendu un Betu Deivisu. Nominēts piecām Amerikas Kinoakadēmijas balvām, no kurām saņēmis divas: kategorijā "Labākā īsfilma" par Sons of Liberty (1939) un kategorijā "Labākais režisors" par filmu "Kasablanka" (1942). Kertics bija viens no tiem, kas ieviesa Holivudā vizuālo stilu, izmantojot māksliniecisku apgaismojumu, plašu un plūstošu kameras kustību un neparastus kameras leņķus. Kertics bija daudzpusīgs režisors un veidojis melodrāmas, kinokomēdijas, romantiskās filmas, film noir, mūziklus, kara filmas, vesternus, šausmu filmas un episkās filmas. Vairākas viņa filmas tiek uzskatītas par klasiku: "Eņģeļi ar netīrām sejām" (1938), The Sea Wolf (1941), "Kasablanka" un "Mildreda Pīrsa" (Mildred Pierce, 1945). Režisējis arī piedzīvojumu filmas Captain Blood (1935) un "Robina Huda piedzīvojumi" (The Adventures of Robin Hood, 1938), mūziklus Yankee Doodle Dandy (1942), This Is the Army (1943), White Christmas (1954) un "Karalis Kreols" (1958), kinokomēdijas Life with Father (1947) un We're No Angels (1955), kā arī šausmu filmas Mystery of the Wax Museum (1933) un The Walking Dead (1936).