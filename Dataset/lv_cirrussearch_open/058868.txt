Deivids Endrū Plats (angļu: David Andrew Platt, dzimis 1966. gada 10. jūnijā) ir Anglijas futbola treneris un bijušais futbolists, spēlēja pussarga pozīcijā, bijis Anglijas futbola izlases dalībnieks. Savu karjeru sācis Anglijas komandā Crewe Alexandra. 22 gadu vecumā pārcēlies uz Aston Villa, kur viņš piesaistīja Anglijas izlases trenera Bobija Robsona uzmanību. Vēlāk jau pārcēlies uz Itāliju, kur spēlējis Bari, Juventus un Sampdoria komandās. 1995. gadā atgriezies Anglijā un pievienojies Arsenal komandai. 1998. gadā ar Arsenal komandu uzvarējis Anglijas Premjerlīgā. Ar Anglijas futbola izlasi piedalījies 1990. gada FIFA Pasaules kausā, kā arī 1992. un 1996. gada Eiropas čempionātā. 1998. gadā paziņojis par spēlētāja karjeras beigām. Dažus mēnešus pēc spēlētāja karjeras beigām kļuvis par Itālijas kluba Sampdoria galveno treneri. Tas izsauca protestus no citiem Serie A klubiem, jo Platam nebija atbilstošas trenera kvalifikācijas. Plats atkāpās no amata, pirms Sampdoria izkrita uz Serie B. 1999. gada jūlijā Plats tika apstiprināts par Anglijas pirmās divīzijas kluba Nottingham Forest galveno treneri. 1999–2000. gada sezonā aizvadījis arī trīs spēles un guvis vienus vārtus. Vēlāk vadījis Anglijas U21 izlasi un bijis Manchester City trenera asistents.