Viktorija Luīze Pendltone (angļu: Victoria Louise Pendleton; dzimusi 1980. gada 24. septembrī) ir britu treka riteņbraucēja, kas specializējusies sprinta distancē. V. Pendltones tēvs arī ir bijis riteņbraucējs, riteņbraukšanā sākusi trenēties sešu gadu vecumā. Viņa ir piedalījusies trijās Olimpiskajās spēlēs (2004, 2008, 2012). 2004. gadā Atēnās viņa izcīnīja 6. vietu 500 m hītā un 9. vietu sprintā, savukārt 2008. gadā Pekinā V. Pendltone kļuva par čempioni sprinta distancē. 2012. gadā Londonā V. Pendltone izcīnīja zeltu keirinā un sudrabu sprintā, kā arī izcīnīja 8. vietu komandu sprintā. Ar panākumiem startējusi Pasaules čempionātos, kur izcīnījusi deviņas zelta, piecas sudraba un divas bronzas medaļas. Trīs medaļas (2 zelta un 1 sudraba) izcīnījusi arī Eiropas čempionātā. Viņa ir pirmā sportiste un pašlaik (2012) — vienīgā, kas Pasaules čempionātā ir uzvarējusi sprintā, komandu sprintā un keirinā. 2007. gadā viņu par gada labāko sportisti Lielbritānijā nosauca Sunday Times un Sports Journalists' Association.