Lielbritānija (Lielbritānijas un Īrijas apvienotā karaliste) 1896. gada vasaras olimpiskajās spēlēs bija viena no 14 pārstāvētajām valstīm pirmajās vasaras olimpiskajās spēlēs. Šajās olimpiskajās spēlēs Lielbritāniju pārstāvēja 10 sportisti (visi vīrieši) 7 olimpiskajos sporta veidos. Lielbritānija bija piektā veiksmīgākā valsts šajās olimpiskajās spēlēs, izcīnot 7 olimpiskās medaļas. No šīm 7 olimpiskajām medaļām 2 bija zelta medaļas, 3 sudraba un 2 bronzas medaļas. Zelta medaļas izcīnīja Džons Bolands tenisā un Lonsestons Eliots svarcelšanā. Lonsestons Eliots šajās olimpiskajās spēlēs izcīnīja divas medaļas. Arī Džons Bolands izcīnīja divas olimpiskās medaļas, bet viņa otrā medaļa (zelta medaļa), ko ieguva tenisa dubultspēlēs kopā ar Vācijas sportistu Frīdrihu Traunu tiek ieskaitīta Jauktās komandas (ZZX) rezultātos. Vieglatlētikā, riteņbraukšanā un tenisā tika iegūtas pa divām olimpiskajām medaļām šajās spēlēs.