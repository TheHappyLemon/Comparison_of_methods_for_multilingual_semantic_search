Alvaro Negredo Sančess (spāņu: Álvaro Negredo Sánchez, dzimis 1985. gada 20. augustā) ir Spānijas futbolists, spēlē uzbrucēja pozīcijā, bijis Spānijas futbola izlases dalībnieks. Savas karjeras laikā spēlējis Spānijā, Anglijā, Turcijā un Apvienotajos Arābu Emirātos. Ar Manchester City komandu 2014. gadā uzvarējis Anglijas Premjerlīgā. Deviņu sezonu laikā La Liga turnīrā, nospēlējis 299 mačus un guvis 120 vārtus. Spānijas futbola izlases sastāvā debitējis 2009. gadā. Ar izlasi uzvarējis 2012. gada Eiropas čempionātā.