Referendums par grozījumiem Satversmē, kas paredz pilsoņiem tiesības atlaist Saeimu, tika rīkots 2008. gada 2. augustā. Grozījumu projektu sagatavoja Latvijas Brīvo arodbiedrību savienība, kas 2008. gada 1. februārī iesniedza to Centrālajai vēlēšanu komisijai (CVK) ar 11 095 vēlētāju parakstiem. No 2008. gada 12. marta līdz 10. aprīlim notika CVK organizētā parakstu vākšana par Satversmes grozījumu projektu. Kopā likumprojekta atbalstam tika savākti 217 567 paraksti; no parlamentārām partijām parakstu vākšanu atbalstīja JL, SC un PCTVL. Grozījumus CVK nodeva Valsts prezidentam, kas tos iesniedza Saeimā. 5. jūnijā Saeima noraidīja grozījumu projektu, un 6. jūnijā CVK nolēma, ka tautas nobalsošanai jānotiek 2. augustā. CVK priekšsēdētājs Arnis Cimdars prognozēja, ka referendums izmaksās 2—2,5 miljonus latu.