Diglosija (no grieķu: διγλωσσία (diglōssia) — 'divas valodas') valodniecībā ir situācija, kad kādā kopienā vienlaikus tiek lietoti vienas valodas divi atšķirīgi dialekti, no kuriem katram dialektam ir citāda sabiedriskā funkcija. Parasti šādās situācijās viens dialekts tiek lietots ikdienas saziņai kā sarunvaloda, bet otrs, kas visbiežāk ir šīs valodas vēsturiska forma, tiek lietots īpašos gadījumos (ceremonijās, oficiālajai saziņai, skolās utt). Diglosiju nedrīkst jaukt ar divvalodību, kad lietotas tiek divas atšķirīgas, neradniecīgas valodas. Spilgtākie diglosijas piemēri ir ķīniešu, arābu, birmiešu valodas.