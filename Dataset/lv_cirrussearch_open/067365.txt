Ukrainas Nacionālās drošības un aizsardzības padome (RNBO) (ukraiņu: Рада національної безпеки і оборони України, РНБО) ir Ukrainas prezidenta pakļautībā esoša izpildvaras valsts iestāde, kas koordinē valsts drošības un aizsardzības jautājumus. Tā ir valsts padome, kuras uzdevums ir izstrādāt un koordinēt nacionālās drošības politiku iekšējos un starptautiskos jautājumos, konsultējot Ukrainas prezidentu (pašlaik — Volodimirs Zelenskis). Visas padomes sēdes notiek prezidenta biroja ēkā. Padomes sastāvu nosaka prezidents, bet tajā obligāti jābūt Ukrainas premjerministram, aizsardzības ministram, iekšlietu ministram un ārlietu ministram. Kopš 2019. gada 3. oktobra padomi vada sekretārs Oleksijs Danilovs.