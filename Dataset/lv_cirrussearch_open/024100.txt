Nekrologs (grieķu: nekros — ‘mirušais, līķis’, grieķu: logos — ‘vārds’) ir raksts, kurā aprakstīta kāda cilvēka dzīve un darbība, kas uzrakstīts sakarā ar cilvēka nāvi. Dažādos lielos laikrakstos nekrologi parasti tiek rakstīti cilvēkiem, kas uzskatāmi par nozīmīgām personām. Vietējos laikrakstos nekrologi parasti tiek rakstīti visiem attiecīgās vietas mirušajiem iedzīvotājiem. Nekrologos parasti ir arī informācija par bēru norisi. Ir notikuši vairāki incidenti, kuros internetā kļūdas pēc parādījušies dzīvu cilvēku nekrologi. 2003. gada aprīlī atklājās, ka CNN mājaslapā bija pieejamas vairāku slavenu personu nekrologu sagataves, kurās kā šabloni bija izmantoti citu cilvēku nekrologi. Šajā mājaslapā bija pieejami Fidela Kastro, Dika Čeinija, Nelsona Mandelas, Boba Houpa, Džeralda Forda, Jāņa Pāvila II un Ronalda Reigana nekrologi. Tajos kā šablons bija izmantots Elizabetes Bousas-Laionas nekrologs, tādējādi, piemēram, Čeinijs tika aprakstīts kā "Apvienotās Karalistes iemīļotākā vecmamma".