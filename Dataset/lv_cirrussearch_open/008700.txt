Edgars Jeromanovs (dzimis 1986. gada 18. aprīlī Saldū) ir latviešu basketbolists, spēlē saspēles vadītāja pozīcijā. Pašlaik (2012) pārstāv Zviedrijas klubu Noršēpingas "Dolphins". Karjeru uzsāka 2000. gadā Rīdzenes kadetu komandā. Pēc tam spēlēja BK Ventspils Augstskola sastāvā, 2003.—2004. gada sezonu aizvadīja LBL turnīrā. 2004.—2005. gada sezonā pārstāvēja divus klubus: BK Rīdzene un Līvu alus/Liepāja. 2005. gada augustā atrādījās Vācijas klubam Eisbaeren Bremerhaven, taču neparakstīja ar klubu līgumu un pievienojās BK Barons/LU Rīga. No 2007. līdz 2009. gadam pārstāvēja Rīgas VEF vienību. 2009.—2010. gada sezonu uzsāka Ukrainas MBC Mykolaiv klubā un sezonu noslēdza BK Liepājas Lauvas klubā. 2010.—2011. gada sezonā pārstāvēja Grieķijas A2 līgas klubu Perikos/Arhelaos. Pirms 2011. gada Eiropas čempionāta noslēdza līgumu ar Zviedrijas klubu Noršēpingas "Dolphins". Tā sastāvā kļuva par 2011.—2012. gada Zviedrijas čempionāta sezonas uzvarētāju. Latvijas izlasē debitējis 2008. gada 25. jūlijā.