"Lēdija izzūd" (angļu: The Lady Vanishes) ir 1938. gada Apvienotās Karalistes trilleris, kura režisors ir Alfreds Hičkoks. Filmā galvenās lomas atveido Mārgarita Lokvuda, Maikls Redgreivs, Pols Lukass un Meja Vitija. Filma ir par jaunu angļu tūristi, kura ar vilcienu ceļo pa Eiropu un atklāj, ka viņas vecā ceļa biedrene ir pazudusi. Pēc tam, kad viņas līdzbraucēji noliedz, ka kādreiz būtu redzējuši veco kundzi, viņa, ar jauna vīrieša palīdzību, vilcienā sāk meklēt norādes par sirmās kundzes pazušanu. Pēc "Lēdija izzūd" izlaišanas, Hičkoks piesaistīja Holivudas uzmanību un pavisam drīz parakstīja līgumu ar producentu Deividu Selzniku. Britu Kinoinstitūts filmu ierindoja savā 20. gadsimta labāko britu filmu saraksta 35. vietā. 2017. gadā žurnāls Time Out, aptaujājot 150 aktierus, režisorus, producentus un scenāristus, "Lēdija izzūd" ierindoja kā 31. visu laiku labāko britu filmu.