Nikolajs Ņekrasovs (krievu: Николай Алексеевич Некрасов; dzimis 1821. gada 28. novembrī, miris 1877. gada 27. decembrī) bija Ukrainā dzimis krievu dzejnieks, rakstnieks, kritiķis un publicists. Daiļradē no liberālisma pozīcijām pievērsās Krievijas impērijas zemniecības dzīvei, ietekmējies no tautas valodas. Darbojās žurnālā Otečestvennije Zapiski, no 1847. līdz 1866. gadam vadīja ietekmīgo literāto žurnālu Sovremeņņik (tajā agrīnos darbus publicēja Ivans Gončarovs, Ivans Turgeņevs un Ļevs Tolstojs). 1866. gadā varas iestādes Sovremeņņik slēdza. Iespējams, cenšoties glābt žurnālu Sovremeņņik 1866. gadā Angļu klubā Ņekrasovs nolasīja odu poļu Janvāra sacelšanās apspiedējam ģenerālim Mihailam Muravjovam, kas atsvešināja no Ņekrasova liberālo sabiedrības daļu. 1868. gadā kopā ar Mihailu Saltikovu-Ščedrinu pārņēma Otečestvennije Zapiski vadību.