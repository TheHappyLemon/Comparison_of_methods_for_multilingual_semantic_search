Kārlis Alberts (itāļu: Carlo Alberto di Savoia; dzimis 1798. gada 2. oktobrī, miris 1849. gada 28. jūlijā) bija Sardīnijas karalis no 1831. līdz 1849. gadam. Jaunības dienas pavadīja Ženēvā un Francijā. Mantoja troni pēc brālēna Kārļa Feliksa nāves. 1831. gadā apspieda Džuzepes Madzīni iedvesmotos nemierus. 1848. gada 4. martā pieņēma valsts konstitūciju (t. s. Statuto Albertino), kas saglabājās līdz 1948. gadam. Neveiksmīgi cīnījās pret austriešiem Pirmajā Itālijas neatkarības karā (1848 — 1849). 1849. gada 23. martā bija spiests atteikties no troņa. Īsi pēc tam trimdā mira. Albērvila nosaukta Kārļa Alberta vārdā.