Čelekena (turkmēņu: Çeleken) ir pussala Kaspijas jūras dienvidaustrumos. Administratīvi ietilpst Turkmenistānas Balkana vilajetā. Ziemeļos pussalu apskalo Turkmenbaši līcis, dienvidos — Turkmēņu līcis. Pussalas teritoriju aizņem tuksnesis, augstākais punkts ir Čokraks 92 m vjl. Pussalas ziemeļu piekrasti un Ziemeļu Čelekenas līci aizņem Hazaras rezervāts. Pussalā un tās piekrastē tiek iegūta nafta un ozokerīts. Lielākā pussalas apdzīvotā vieta ir Hazara rietumu krastā. Līdz 1930. gadiem Čelekena bija sala Kaspijas jūrā, bet ūdens līmeņa pazemināšanās dēļ 1937. gadā tā savienojās ar kontinenta krastu.