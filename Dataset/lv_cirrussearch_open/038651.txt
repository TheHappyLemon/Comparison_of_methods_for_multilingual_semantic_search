Sarkodīnvicaiņi (Sarcomastigophora no gr. sarcodes — "gaļīgs") ir polifilētisks vienšūņu tips, kura pārstāvji pārvietojas ar pseidopodiju (māņkājiņu) vai arī ar vicu palīdzību. Ir zināms ap 18 000 sarkodīnvicaiņu sugu. Šo vienšūņu kustības organellas pamatā ir vai nu pseidopodijas, vai arī viciņas. Barības satveršana un uzņemšana arī notiek ar šo struktūru palīdzību. Šis taksons apvieno Sarcodina un Mastigophora grupas pēc Bučli (Otto Bütschli) sistēmas. Jau drīz pēc Bučli speciālisti nāca pie kopīga viedokļa, ka šīs divas grupas iespējams ir radniecīgas, jo kā daudzi vicaiņi veido pseidopodijas, tā arī daudzām amēbu sugām īpašos apstākļos veidojas viciņas. Pie tam ir amēbu sugas, kuru dzīves ciklā ir obligāta vicaiņu stadija. Protams var šaubīties, vai tiešām šīs īpatnības attaisno šo divu taksonu apvienošanu vienā monofilētiskā grupā, jo pārējās lietās tās pārstāvji izrāda tik lielas atšķirības savā ultrastruktūrā, ka dot precīzu raksturojumu šim tipam nav iespējams.