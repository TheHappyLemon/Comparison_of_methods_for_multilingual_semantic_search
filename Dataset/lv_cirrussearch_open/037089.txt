Alberto Askari (itāļu: Alberto Ascari, 1918. gada 13. jūlijs — 1955. gada 6. maijs) bija itāļu autobraucējs, pazīstams kā divkārtējs Formula 1 čempions. Dzimis Milānā autobraucēja Antonio Askari ģimenē. Alberto sāka piedalīties sacīkstēs Otrā pasaules kara laikā. Kad 1946. gadā tika standartizēti sacīkšu noteikumi, Askari ieņēma augstas vietas sacīkstēs. Pirmajā Formula 1 pasaules čempionāta sacīkstē (1950. gadā) Askari izcīnīja 2. vietu. Vēlāk Askari kļuva par Formula 1 divkārtēju (1952. un 1953. gada) čempionu. Viņš ir viens no diviem itāļiem, kuri ir bijuši šo sacīkšu čempioni (pirmais bija Džuzepe "Nino" Farina, 1950. gada čempions). Askari gāja bojā Moncas trasē, izmēģinot Ferrari sporta auto. Līkums, kurā notika liktenīgā avārija, bija "Curva di Vialone", viens no trases ātrākajiem un izaicinošākajiem līkumiem. Vēlāk ātrā līkuma vietā tika uzbūvēts S-veida bremzētājs ar nosaukumu "Variante Ascari".