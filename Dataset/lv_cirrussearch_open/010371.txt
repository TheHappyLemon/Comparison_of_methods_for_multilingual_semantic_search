Dara Toresa (angļu: Dara Grace Torres; dzimusi 1967. gada 15. aprīlī) ir bijusī amerikāņu peldētāja. Piedalījusies piecās Olimpiskajās spēlēs (1984, 1988, 1992, 2000, 2008), kopumā izcīnījusi 12 medaļas, visvairāk — 2000. gadā Sidnejā. 1984. gadā Losandželosā kļuva par čempioni ASV komandas sastāvā 4x100 m brīvā stila stafetē. 1988. gadā Seulā izcīnīja sudraba medaļu 4x100 m stafetē un bronzas medaļu 4x100 m brīvā stila stafetē. 1992. gadā Barselonā izcīnīja otro zelta medaļu (4x100 m brīvā stila stafete). 2000. gadā Sidnejā izcīnīja zeltu 4x100 m brīvā stila stafetē un 4x100 m stafetē, kā arī trīs bronzas — 50 un 100 m brīvajā stilā un 100 m tauriņstilā. 2008. gadā Pekinā izcīnīja trīs sudraba medaļas — 50 m brīvajā stilā, kā arī 4x100 m brīvā stila stafetē un 4x100 m stafetē. Izcīnījusi sudraba medaļu 1986. gada Pasaules čempionātā garajā baseinā 4x100 m brīvā stila stafetē. D. Toresai ir piederējis pasaules rekords 50 m brīvā stila peldējumā garajā baseinā. 2012. gadā pēc nekvalificēšanās 2012. gada vasaras olimpiskajās spēlēs Londonā viņa paziņoja par karjeras beigšanu.