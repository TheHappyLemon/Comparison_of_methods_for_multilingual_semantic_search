Bharati (angļu: Bharati Station, hindi: भारती) ir Indijas vissezonas polārstacija Antarktīdā. Izvietota Lāšemana pakalnos Ingridas Kristensenas krastā Sadraudzības jūras piekrastē uz pussalas starp Talas fjordu un Kilti līci. Tuvākās stacijas ir 8 km uz austrumiem izvietotās Krievijas polārstacija Progresa un Ķīnas stacija Džunšaņa. Stacija izbūvēta laika posmā no 2010. līdz 2012. gadam, sastāv no galvenās ēkas, degvielas bāzes, sūkņu stacijas, helikopteru nosēšanās laukuma un vairākiem konteinermoduļiem. Galvenā ēka var izmitināt 47 cilvēkus un pie stacijas paredzēta vieta vasaras namiņiem vēl 25 cilvēku izmitināšani aktīvajā sezonā.