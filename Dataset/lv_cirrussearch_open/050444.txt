Karaļa Boduēna stadions (franču: Stade Roi Baudouin, nīderlandiešu: Koning Boudewijnstadion) ir stadions Beļģijas galvaspilsētā Briselē, tajā bāzējas Beļģijas futbola izlase. Kā Jubilejas stadions (franču: Stade du Centenaire, nīderlandiešu: Jubelstadion) tas tika atklāts 1930. gadā un nosaukts par godu Beļģijas simtgadei. 1946. gadā tas tika pārsaukts par Heizela stadionu (franču: Stade du Heysel, nīderlandiešu: Heizelstadion}. Stadionā 1958., 1966., 1974. un 1985. gadā notika Eiropas kausa finālspēles, bet 1964., 1976. un 1980. gadā — Kausu ieguvēju kausa fināls. 1985. gada 29. maijā Eiropas kausa finālspēles laikā starp Turīnas "Juventus" un Liverpool FC komandām līdzjutēju sadursmju rezultātā, sabrūkot stadiona sienai, gāja bojā 39 cilvēki un apmēram 600 tika ievainoti. Lielākoties tie bija "Juventus" līdzjutēji. Šī notikuma rezultātā angļu klubiem uz 5 gadiem tika aizliegts piedalīties UEFA sacensībās, bet pašā stadionā, kurš bija tehniski sliktā stāvoklī, notika tikai vieglatlētikas sacensības. 1995. gadā stadions tika pilnībā pārbūvēts, nosaucot to karaļa Boduēna vārdā. 1996. gadā šeit notika Kausu ieguvēju kausa fināls, bet 2000. gadā — Eiropas čempionāta spēles.