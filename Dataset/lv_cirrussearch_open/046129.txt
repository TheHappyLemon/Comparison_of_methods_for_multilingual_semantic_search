Montserata Kabaļe (katalāņu: María de Montserrat Viviana Concepción Caballé i Folch; dzimusi 1933. gada 12. aprīlī, mirusi 2018. gada 6. oktobrī) bija spāņu operdziedātāja, soprāns. Bijušas lomas dažāda žanra iestudējumos, pazīstama ar lomām Verdi operās un bel canto repertuārā. Pasaules ievērību guvusi ar lomu 1965. gada Gaetāno Doniceti operā Lucrezia Borgia, pēc kuras dziedājusi pasaules vadošajās operās, viesojusies arī Latvijā. Ārpus klasiskās mūzikas pazīstama ar 1987. gada dziesmu Barcelona, ko iedziedājusi kopā ar Frediju Merkuriju. Šī dziesma vēlāk tika izraudzīta par 1992. gada Barselonas olimpisko spēļu oficiālo dziesmu. Saņēmusi dažādus apbalvojumus, tai skaitā Grammy balvu.