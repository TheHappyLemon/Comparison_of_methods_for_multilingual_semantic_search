Interhelpo (esperanto: Interhelpo, ido: Interhelpo) bija 1923. gadā Čehoslovākijas pilsētā Žilinā radīts ražošanas kooperatīvs, kurā iekļāvās kreisi noskaņoti čehu, slovāku un ungāru esperanto un ido valodu kustības entuziasti. 1924. gadā starp PSRS un kooperatīvu tika noslēgts līgums par to, ka kooperatīvs pārceļas uz Kirgizstānu (tolaik Turkestānas APSR KPFSR sastāvā), lai palīdzētu rūpniecības attīstībā. Tajā pašā gadā Pišpekā ieradās pirmais dzelzceļa ešelons ar cilvēkiem un rūpniecības iekārtām. Uz Kirgizstānu kopumā pārcēlās 1078 cilvēku. 1925. gadā Interhelpo tika atzīts par labāko kooperatīvu PSRS. 1934. gadā kooperatīvs ražoja 20% no Kirgizstānas rūpniecības produkcijas. Kooperatīvs uzcēla elektrostaciju, tekstilrūpnīcu, kausēšanas cehu, mēbeļu cehu, slimnīcu, Kirgīzijas toreizējās valdības ēkas un citas būves. 1943. gadā Interhelpo tika likvidēts. Daļa kooperatīva dalībnieku tika represēti, daļa atgriezās Čehoslovākijā, daļa krita Otrā pasaules kara frontēs. Kooperatīvā bērnību pavadīja Prāgas pavasara līderis Aleksandrs Dubčeks.