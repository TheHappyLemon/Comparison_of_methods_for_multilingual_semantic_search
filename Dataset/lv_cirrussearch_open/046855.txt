Hosē Huljans Martī Peress (spāņu: José Julián Martí Pérez; dzimis 1853. gada 28. janvārī, miris 1895. gada 19. maijā) bija kubiešu dzejnieks, esejists, žurnālists, tulkotājs, profesors un izdevējs. Tiek uzskatīts par nacionālo varoni un ir nozīmīga persona Latīņamerikas literatūrā. Bija politiski aktīvs, nozīmīgs revolūcijas filozofs un politiskais teorētiķis. Ar saviem darbiem un politisko darbību kļuva par Kubas neatkarības no Spānijas simbolu 19. gadsimtā, tiek saukts par "Kubas neatkarības apustuli". No pusaudža gadiem veltīja atlikušo dzīvi brīvības, Kubas politiskās neatkarības veicināšanai. Rakstījis dažādiem latīņamerikāņu un amerikāņu laikrakstiem, vairākus arī dibinājis. Pēc Martī nāves viens no viņa dzejoļiem tika pārveidots dziesmā — Guantanamera —, kas kļuva par vienu no populārākajām kubiešu patriotiskajām dziesmām.