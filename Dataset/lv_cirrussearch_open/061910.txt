28. Ekrāna aktieru ģildes balva pasniegšanas ceremonija norisinājās 2022. gada 27. februārī, Santamonikas lidostā, Kalifornijā. Ceremoniju vienlaicīgi demonstrēja kanālos TNT un TBS. Nominantus 2022. gada 12. janvārī ar Instagram Live starpniecību paziņoja Rosario Dosone un Vanesa Hadžensa. Filmas "CODA" aktieru ansamblis, kas ir nedzirdīgi un vājdzirdīgi, balvas vēsturē ir pirmās personas ar īpašām vajadzībām, kas saņēmuši balvu kategorijā "Labākais aktieru sastāvs spēlfilmā". Viens no galveno lomu atveidotājiem filmā "CODA", Trojs Kotsars, kļuva par pirmo kurlo aktieri, kas saņēmis Ekrāna aktieru ģildes balvu individuālajā kategorijā. Seriāls Squid Game balvas vēsturē kļuva par pirmo seriālu, kas nav angļu valodā un pirmo korejiešu seriālu, kurš nominēts kategorijā "Labākais aktieru sastāvs drāmas seriālā". Squid Game aktieris I Čonče kļuva par pirmo aktieri no Āzijas un Korejas, kas saņēmis Ekrāna aktieru ģildes balvu individuālajā kategorijā un Čona Hojona kļuva par otro aktrisi no Āzijas, kas saņēmusi individuālo balvu. Par Aretas Frenklinas lomas atveidošanu filmā Respect un televīzijas miniseriālā Genius: Aretha, Dženifere Hadsone un Sintija Erivo kļuva par pirmajām aktrisēm, kas nominētas vienā gadā par vienu un to pašu lomu. Par Anitas lomu Stīvena Spīlberga filmā "Vestsaidas stāsts", Ariana Debosa kļuva par pirmo afrolatīņu un atklāto kvīra aktrisi, kas ieguva balvu kategorijā "Labākā aktrise otrā plāna lomā". Helēna Mirena saņēma Ekrāna aktieru ģildes balvu par mūža ieguldījumu.