Endrū Džeksons, agrāk arī Endrjūss Džeksens (angļu: Andrew Jackson, dzimis 1767. gada 15. martā, miris 1845. gada 8. jūnijā) bija Amerikas Savienoto Valstu karavīrs un valstsvīrs, septītais ASV prezidents laika posmā no 1829. līdz 1837. gadam. Pirms ievēlēšanas prezidenta amatā Džeksons ieguva slavu kā ASV Armijas ģenerālis, kā arī pārstāvēja abas ASV Kongresa palātas. Kā prezidents Džeksons centās veicināt “parastā cilvēka” (common man) tiesības pret “korumpētu aristokrātiju”. Dzimis Dienvidkarolīnā. Amerikāņu armijas ģenerālis, kas kļuva par nacionālo varoni Britu—amerikāņu kara laikā pēc uzvaras pār britu karaspēku kaujā pie Ņūorleānas 1815. gadā. Viņa vadītā armija 1818. gadā iebruka Spānijas kolonijā Floridā, kas 1819. gadā kļuva par ASV štatu. Lai gan bija nogalinājis cilvēku duelī, kļuva par Tenesī štata tiesnesi. Džeksona prezidentūras laikā Baltajā namā darbojās tā saucamais "virtuves kabinets", ko veidoja prezidentam tuvi un ietekmīgi viņa partijas cilvēki, tiek uzskatīts par Demokrātiskās partijas dibinātāju.