"1917" (angļu: 1917) ir 2019. gada kara filma. Filmas režisors un producents ir Sems Mendess, kurš kopā ar Kristiju Vilsoni Kērnsu ir arī filmas scenārija autors. Galvenās lomas filmā atveido Džordžs Makkejs, Dīns Čārlzs Čepmans, Marks Strongs, Endrū Skots, Ričards Medens, Klēra Duburka, Kolins Fērts un Benedikts Kamberbačs. Filmas sižets balstīts uz Mendesa vectēva Alfrēda Mendesa stāstītajiem notikumiem. Tas stāsta par diviem jauniem britu kareivjiem Pirmā pasaules kara laikā 1917. gada pavasarī, kuru uzdevums ir nogādāt ziņu par plānoto slazdu vienā no gaidāmajām sadursmēm, uzreiz pēc vācu karaspēka atkāpšanās uz Hindenburga līniju operācijas Alberihs laikā. Filmas "1917" pirmizrāde norisinājās gadskārtējā labdarības pasākumā Karaliskās filmu parādes laikā Londonā 2019. gada 4. decembrī. ASV kinoteātros filmu sāka demonstrēt no 2019. gada 25. decembra, savukārt Latvijā filmas pirmizrāde norisinājās 2020. gada 10. janvārī. Arī Apvienotajā Karalistē filma kinoteātros bija skatāma no 2020. gada 10. janvāra. Starp daudziem apbalvojumiem filma tika nominēta 92. Kinoakadēmijas balvai desmit kategorijās, tostarp "Labākā filma", "Labākais režisors" un "Labākais oriģinālscenārijs", bet saņēma tikai trīs apbalvojumus, no kuriem vienu kategorijā "Labākais operatora darbs". Tāpat filma tika nominēta 77. Zelta globusa balvai trīs kategorijās, no kurām ieguva balvu kā labākā drāma un balvu nominācijā "Labākais režisors" (Sems Mendess). 73. BAFTA kino balvu filma saņēma septiņās kategorijās, arī nominācijās "Labākā filma" un "Labākais režisors". Vēl filma saņēma Amerikas producentu ģildes balvu kā labākā filma, un Sems Mendess kā labākais režisors saņēma Amerikas režisoru ģildes balvu.