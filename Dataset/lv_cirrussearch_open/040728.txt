Immortal ir melnā metāla grupa no Norvēģijas. Parasti tiek uzskatīta par vienu no t.s. otrā viļņa Skandināvu melnā metāla skatuves ievērojamākajiem pārstāvjiem, tomēr, atšķirībā no tādām grupām kā Mayhem, Burzum vai Dark Funeral viņu dziesmu tematika nav saistīta ar sātanismu vai kā citādi vērsta pret reliģiju. Dziesmu tekstos dominē drūma un mūžīgi sasalusi ziemeļu pasaule, kaujas un iznīcība. Grupas dibinātāji un ilggadīgie līderi bija vokālists un ģitārists Ulve Eikemū (Abbath) un sākotnējais ģitārists un visu dziesmu tekstu autors Haralds Nevdāls (Demonaz). Sākot ar 1999. gada albumu At the Heart of Winter grupas skanējumā parādās izmaiņas un melnais metāls aizvien vairāk tiek apvienots ar Trešmetālam raksturīgu spēles stilu.