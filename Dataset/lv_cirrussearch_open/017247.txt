Tekila ir no zilās agaves (Agave tequilana) sulas gatavots stiprais spirtotais dzēriens. Pastāv mīts, ka tekilu iegūst no kaktusu sulas, kas neatbilst patiesībai. Dzēriena nosaukums ir radies no Tekilas pilsētas nosaukuma, kas atrodas Halisko štatā, Meksikā. Pēc Meksikas likumiem tekilu ir atļauts ražot tikai Halisko štatā un ierobežotos Gvanahvato, Mičoakanas de Okampo, Najaritas un Tamaulipasas štatu reģionos. Parasti tekilā ir no 35 līdz 55 tilpumprocentiem etanola.