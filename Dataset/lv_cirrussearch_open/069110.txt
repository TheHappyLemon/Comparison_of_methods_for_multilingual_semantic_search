Taņona šaurums (filipīniešu: Kipot ng Tañon, angļu: Tañon Strait) ir ap 280 km garš un šaurākajā vietā ap 8 km plats jūras šaurums Filipīnu arhipelāgā, kas savieno Visaju jūru ziemeļos ar Boholas jūru dienvidos un atdala Visaju arhipelāga Sebu salu austrumos no Negrosas un Bantajanas rietumos. Šaurumā vairākas nelielas salas, lielākā no kurām ir Sipavaja pie Negrosas krasta. Lielākās pilsētas krastos ir Dumagete, Sankarlosa un Baisa Negrosas krstā un Toledo Sebu krastā. Kopš 1998. gada Taņona šauruma akvatorija ir noteikta par aizsargājamu jūras ainavu, kas aizsargā tajā mītošos un migrējošos vaļveidīgos. Populāra vieta vaļu un delfīnu vērošanai.