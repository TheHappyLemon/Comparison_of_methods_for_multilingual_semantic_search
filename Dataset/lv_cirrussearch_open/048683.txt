Neatkarīgie olimpiskie dalībnieki piedalījās 1992. gada vasaras olimpiskajās spēlēs, kas notika Spānijas pilsētā Barselonā no 1992. gada 25. jūlija līdz 9. augustam. Šī bija pirmā reize olimpisko spēļu vēsturē, kad tika izveidota šāda veida sportistu komanda, kurā vienlaikus bija vairāku valstu sportisti. 1992. gada vasaras olimpiskajās spēlēs Neatkarīgo olimpisko dalībnieku komandu veidoja sportisti no Dienvidslāvijas Federatīvās Republikas un Maķedonijas Republikas. Maķedonijas sportisti nevarēja startēt zem savas valsts karoga, jo nebija izveidota Nacionālā Olimpiskā komiteja. Dienvidslāvijas Federatīvā Republika (Serbija un Melnkalne) saskaņā ar Apvienoto Nāciju Organizācijas sankcijām nedrīkstēja piedalīties Olimpiskajās spēlēs. Tomēr atsevišķiem Dienvidslāvijas sportistiem bija atļauts piedalīties kā neatkarīgiem olimpiskajiem dalībniekiem (un kā neatkarīgiem paralimpiskajiem dalībniekiem 1992. gada vasaras paralimpiskajās spēlēs). Gan Dievislāvijas, gan Maķedonijas sportisti olimpiskajās spēlēs izmantoja olimpisko karogu. Neatkarīgo olimpisko dalībnieku komandu veidoja 58 sportisti (39 vīrieši un 19 sievietes), kuri startēja 13 olimpiskajos sporta veidos. No 58 sportistiem, 52 sportisti bija no Dienvislāvijas un 6 sportisti no Maķedonijas. Neatkarīgo olimpisko dalībnieku komanda šajās vasaras olimpiskajās spēlēs izcīnīja 3 olimpiskās medaļas (1 sudraba un 2 bronzas medaļas), ierindojoties 44. vietā pēc iegūto medaļu kopskaita. Visas šīs medaļas tika izcīnītas šaušanā. Sudraba medaļu izcīnīja Dienvidslāvijas sporta šāvēja Jasna Šekariča, kurai šī bija trešā olimpiskā medaļa. Savukārt bronzas medaļas izcīnīja Dienvslāvijas sporta šāvēji Aranka Bindera un Stevans Pletikosičs.