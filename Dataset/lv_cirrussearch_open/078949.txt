Lokarno konference bija starptautiska konference no 1925. gada 5. oktobra līdz 16. oktobrim, kas notika Šveicē, Lokarno pilsētā, lai apspriestu drošības problēmas Eiropā. Šī konference noslēdzās ar septiņu līgumu parakstīšanu, no kuriem nozīmīgākais bija Reinas garantiju pakts, kas ietvēra vācu-franču un vācu-beļģu robežu neaizskaramības nodrošināšanas speciālos principus — robežas tika atzītas par galīgām, to apņēmās garantēt Itālija un Lielbritānija. Līgumi tika parakstīti 1. decembrī Londonā. Tie stājās spēkā 1926. gada 10. septembrī, kad Vācija kļuva par Tautu Savienības dalībvalsti.