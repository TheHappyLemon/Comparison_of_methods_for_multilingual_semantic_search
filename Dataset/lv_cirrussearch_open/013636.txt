Šis raksts ir par ūdenī dzīvojošiem mugurkaulniekiem. Par citām jēdziena zivis nozīmēm skatīt nozīmju atdalīšanas lapu. Zivis ir ūdenī dzīvojoši mugurkaulnieki. Ar retiem izņēmumiem zivis apdzīvo visus zemeslodes ūdensbaseinus, tās pielāgojušās visdažādākajiem ūdens vides apstākļiem no ekvatora līdz poliem, no okeānu dzīlēm un apakšzemes ūdeņiem līdz pat augstu kalnu avotiem. Pie zivju virsklases pieder ārkārtīgi daudz formu: recento zivju vien ir vairāk nekā 20 tūkstoši sugu. Peldēšanā galvenā nozīme parasti ir astes nodalījuma sāniskām kustībām. Zivis (arī apaļmutniekus) pēta zooloģijas apakšnozare — ihtioloģija. Izmirušās zivis pēta paleoihtioloģija.