Volodimirs Vinničenko (ukraiņu: Володимир Кирилович Винниченко, 1880. gada 28. jūlijs [v.s. 16. jūlijā] – 1951. gada 6. martā) bija ukraiņu valstsvīrs, politiskais aktīvists, rakstnieks, dramaturgs, mākslinieks, pirmais Ukrainas premjerministrs. Kā rakstnieks Vinničenko ukraiņu literatūrā atzīts kā vadošais modernisma literatūras pārstāvis pirmsrevolūcijas Ukrainā. Viņš rakstīja īsos stāstus, romānus un lugas, bet Padomju Ukrainā viņa darbi, līdzīgi kā citiem ukraiņu rakstniekiem, bija aizliegti no 1930. līdz pat 1980. gadu vidum. Pirms iesaistīšanās Ukrainas politikā viņš bija ilggadējs politiskais aktīvists, kurš no 1906. līdz 1914. gadam dzīvoja Rietumeiropā. Viņa darbi atspoguļo viņa iedziļināšanos Ukrainas revolucionārajā vidē, nabadzīgo un darbaļaužu problēmās, kā arī kontaktus ar Rietumeiropā dzīvojošajiem emigrantiem.