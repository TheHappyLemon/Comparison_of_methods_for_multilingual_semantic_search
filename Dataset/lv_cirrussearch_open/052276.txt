FK Dnipro ir bijušais Ukrainas futbola klubs no Dņipro. Kluba pirmsākumus saista ar 1918. gadā dibināto vietējās rūpnīcas komandu. Tā bijusi pazīstama ar nosaukumiem BRIT (1918—1925), "Petrovec" (1925—1936), "Staļ" (1936—1949), "Metalurh" (1949—1961). Sākotnēji piedalījusies vietējos turnīros, kopš 1936. gada piedalījusies PSRS turnīros. 1954. gadā "Metalurh" sasniedza PSRS kausa pusfinālu. Ar 1962. gada sezonu komanda sāka pārstāvēt Južmaš, kā arī tās nosaukums tika mainīts uz "Dnipro", to nosaucot Dņepras upes vārdā. 1968. gadā par komandas treneri kļuva Valērijs Lobanovskis, kura vadībā komanda 1971. gadā uzvarēja PSRS Pirmo līgu, pirmo reizi vēsturē iekļūstot PSRS Augstākajā līgā. Lai gan klubam pirmajos gados Augstākajā līgā nebija īpašu panākumu 1978. gadā pat no tās īslaicīgi izkrītot, tomēr 80. gados tas kļuva par vienu no spēcīgākajiem PSRS, divas reizes kļūstot par PSRS čempionu (1983, 1988), divreiz izcīnot sudraba medaļas (1987, 1989), kā arī 1989. gadā iegūstot PSRS kausu. Pēc PSRS sabrukuma klubs kļuva par vienu no spēcīgākajiem Ukrainas Premjerlīgas klubiem, vairākkārt izcīnot medaļas Ukrainas čempionātā. 2014.—15. gada UEFA Eiropas līgas pusfinālā divu spēļu summā ar rezultātu 2—1 pārspējot SSC Napoli "Dnipro" pirmo reizi vēsturē iekļuva Eiropas līgas finālā, kurā gan ar rezultātu 2—3 piekāpās Sevilla FC. 2016. gada 31. martā UEFA diskvalificēja "Dnipro" uz vienu sezonu no Eiropas turnīriem par finansiālās godīgās spēles noteikumu pārkāpšanu. 2016. gada 26. oktobrī FIFA disciplinārā komisija noņēma "Dnipro" 6 punktus par neizmaksātajām algām bijušajam trenerim Huandem Ramosam un viņa asistentiem. Kopumā sezonas gaitā no kluba analoģisku iemeslu dēļ tika noņemti 24 punkti, kas nozīmēja kluba izkrišanu uz Ukrainas 1. līgu pirmo reizi kluba vēsturē. Tomēr pēc FIFA lēmuma "Dnipro" tika pazemināts uz 2. līgu (3. pēc spēka). Nākamās sezonas gaitā no kluba tika noņemti 18 punkti un, lai gan tas finišēja 8. vietā, pēc FIFA lēmuma tas tika vēlreiz pazemināts un 2018.—19. gada sezonu tas aizvadīja Amatieru līgā. "Dnipro" nepieteicās 2019.—20. gada Amatieru līgai, faktiski pārtraucot savu eksistenci.