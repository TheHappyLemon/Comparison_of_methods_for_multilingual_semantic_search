Phonak (UCI komandas kods: PHO) bija profesionāla Šveices Swiss riteņbraukšanas komanda, kura pastāvēja laika posmā no 2000. līdz 2006. gadam. Komanda bija viena no 20 komandām, kuras piedalījās pirmajā UCI ProTour sezonā 2005. gadā. Tā uzvarēja vienās no sacensībām, kad Santjago Botero uzvarēja Tour de Romandie un ierindojās otrajā vietā 2005. gada sezonas ProTour kopvērtējumā. 2004. gadā Phonak koncentrējās uz atbalstu Taileram Hamiltonam Tour de France. Viņš krita un izstājās un vēlāk tika diskvalificēts par asins dopinga izmantošanu. Hamiltons nebija pēdējais diskvalificētais komandas sportists, kā rezultātā Phonak beidza komandas sponsorēšanu pēc 2006. gada sezonas. 2004. gadā dopinga lietošanā tika apsūdzēti Hamiltons, Santjago Peress, Oskars Kamencinds, Fabricio Guidi (attaisnots) un Saša Urveiders. 2006. gada 5. augustā komanda atlaida Floidu Lendisu pēc tam, kad apstiprinājās, ka viņa urīna paraugos pēc 2006. gada Tour de France 17. posma bija divreiz konstatētas pozitīvas sintētiskā testosterona analīzes, kā arī testosterona attiecība pret epitestosteronu bija gandrīz trīs reizes augstāka kā WADA noteikumos atļauts. 2007. gada 20. septembrī UCI atņēm viņa izcīnīto Tour de France uzvaru. 2006. gada jūnijā tika parakstīts trīs gadu līgums ar jaunu sponoru, iShares (Barclays Global Investors apakšuzņēmums). No nākamās sezonas komandas nosaukums bija paredzēts iShares. Andi Rihss, Phonak Hearing Systems īpašnieks 2006. gada 15. augustā paziņoja, ka darījums ir atcelts pēc tam, kad komandas līderis Floids Lendiss analīzēs uzrādīja pārmērīgi augstus testosterona rādītājus, un komanda 2006. gada beigās tika likvidēta.