EUTELSAT 21B (sākotnējais nosaukums W6A) ir Francijas uzņēmuma Eutelsat sakaru pavadonis. Orbītā palaists 2012. gada novembrī. Tas nodrošina sakarus un datu pārraides pakalpojumus Eiropai, Ziemeļāfrikai, Vidējiem Austrumiem un Centrālāzijai. 2010. gada jūnijā Eutelsat noslēdza līgumu ar uzņēmumu Thales Alenia Space par pavadoņa W6A būvi. Tas tika izgatavots uz platformas Spacebus 4000C3 bāzes un apgādāts ar 40 Ku joslas raidītājiem. 2012. gada 1. martā Eutelsat unificēja savu pavadoņu nosaukumu sistēmu. Kosmiskie aparāti turpmāk tika identificēti pēc to orbitālās pozīcijas. W6A ieguva nosaukumu EUTELSAT 21B. EUTELSAT 21B palaists 2012. gada 10. novembrī 21:05 UTC ar nesējraķeti Ariane 5ECA (lidojums VA-210) no Gviānas kosmiskā centra kopā ar sakaru pavadoni Star One C3. No dzinējbloka pirmais 21:33 UTC atdalījās EUTELSAT 21B; Star One C3 tika atdalīts 21:37 UTC. Ģeostacionāro orbītu 17. novembrī EUTELSAT 21B sasniedza ar saviem dzinējiem. Sākotnēji tas tika novietots ģeostacionārās orbītas punktā 32° austrumu garuma testēšanas un pārbaužu fāzei. 2012. gada 18. decembrī EUTELSAT 21B tika nodots pasūtītājam un sāka aktīvu darbību. Tas atrodas pozīcijā 21,5° austrumu garuma, kur nomainīja EUTELSAT 21A (W6), kas palaists 1999. gadā; EUTELSAT 21A tika pārvietots uz 48° A, kur turpina sniegt komercpakalpojumus.