The Cure ir britu rokgrupa, kas izveidota 1976. gadā Krolijā, Rietumsaseksā. Par grupas ziedu laikiem varētu uzskatīt 20. gadsimta 80. gadus. Sākot ar 1989. gadā izdoto albumu Disintegration, pēc katra jaunā albuma iznākšanas grupa paziņo par izjukšanu, kas tā arī vēl nav notikusi. Grupa ir īpaši viegli atpazīstama pēc tās solista, Roberta Smita, vizuālā tēla — sakasītajiem matiem, bālās sejas ādas un nekārtīgi uzkrāsotās, koši sarkanās lūpu krāsas. Kopumā The Cure ir pārdevuši vairāk kā 27 miljonus ierakstu un izdevuši 13 studijas albumus, 10 EP ierakstus un vairāk nekā 30 singlus. No The Cure ir ietekmējušās daudzas mūsdienu grupas, piemēram, Interpol, Hot Hot Heat, Blink-182, Deftones, AFI un citas. Grupas jaunākais albums 4:13 Dream tika izdots 2008. gada 27. oktobrī.