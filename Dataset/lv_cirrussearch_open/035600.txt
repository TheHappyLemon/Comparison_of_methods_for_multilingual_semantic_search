Miesnieki ir amatnieki, kas nodarbojas ar gaļas sagādi, apstrādi, lopu kaušanu, dīrāšanu un gaļas pārdošanu. Mūsdienās amats samērā rets. Vēsturiski savus ražojumus miesnieki pārdeva skārņos, par kuru izmantošanu divas reizes gadā bija jāmaksā īpaši nodokļi — tirgus nauda. Miesnieki piederēja pie pilsētas amatnieku aristokrātijas. Rīgā miesnieki darbojās kopš 13. gadsimta, aptuveni 15. gadsimtā no šīs profesijas atdalījās desinieki un lopu kāvēji.