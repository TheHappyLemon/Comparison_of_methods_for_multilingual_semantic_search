Sopotas mols (poļu: Molo w Sopocie) ir koka mols Baltijas jūras Gdaņskas līča dienvidu piekrastē, Sopotā, Polijā. Atrodas pašā pilsētas centrā, tam abās pusēs — ļoti populārā Sopotas smilšu pludmale. Tas tiek izmantots kā piestātne jahtām, kā arī kā iecienīta pastaigu un izklaides vieta. 511,5 m garā būve ir garākais koka mols Eiropā. Pirmo reizi izbūvēts 1827. gadā, taču iepriekšējie moli nav bijuši tik gari, pašreizējo garumu sasniedzot 1928. gadā.