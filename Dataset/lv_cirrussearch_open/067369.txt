Džeimsa līča projekts (franču: Projet de la Baie-James) ir hidroenerģētiskā kompleksa attīstīšanas projekts Kvebekas provinces ziemeļrietumos, Kanādā. Projekta areāls atrodas Džeimsa līcī ietekošās Lagrandas upes baseinā. Kopš 1970. gadiem valstij piederošā komunālā uzņēmuma Hydro-Québec meitasuzņēmums Société d'énergie de la Baie-James ir uzbūvējis vienpadsmit hidroelektrostacijas. To uzstādītā jauda ir 17 445 MW. Džeimsa līča hidroenerģijas projekts saražo apmēram pusi no Kvebekas kopējās elektroenerģijas, pārspējot, piemēram, Beļģijā ražoto.