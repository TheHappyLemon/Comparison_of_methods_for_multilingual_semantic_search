Double basketbolā ir vienas spēles laikā kādā no pieciem (punkti, atlēkušās bumbas, rezultatīvas piespēles, pārtvertas bumbas, bloki) statistikas rādītājiem uzstādīts divciparu rezultāts. Parasti vienā spēlē vairāk nekā 10 punktus gūst vairāki spēlētāji, tāpēc tiek īpaši atzīmēti spēlētāji, kas sasnieguši divciparu rādītājus vismaz divās statistikas kategorijās. Double-double ir divās statistikas kategorijās sasniegti divciparu rādītāji, visbiežāk tas tiek sasniegts ar punktiem un atlēkušajām bumbām vai arī punktiem un rezultatīvajām piespēlēm. NBA līderis (skaitot kopš 1985.—1986. gada sezonas) gūto double-double skaita ziņā ar punktiem un atlēkušajām bumbām ir Karls Melons (811), savukārt ar punktiem un rezultatīvajām piespēlēm — Džons Stoktons (709). Triple-double ir trijās statistikas kategorijās sasniegti divciparu rādītāji, visbiežāk tas tiek sasniegts ar punktiem, atlēkušajām bumbām un rezultatīvajām piespēlēm. Quadruple-double ir četrās statistikas kategorijās sasniegti divciparu rādītāji, Nacionālās basketbola asociācijas vēsturē tas ir noticis četras reizes. Quintuple-double ir visas piecās statistikas kategorijās sasniegti divciparu rādītāji, koledžu un profesionālajā basketbolā tas nav sasniegts. Līdzīgs sasniegums ir spēlē gūts five-by-five, ko sasniedz ar vismaz 5 gūtiem punktiem, 5 atlēkušajām bumbām, 5 rezultatīvām piespēlēm, 5 pārtvertām bumbām un 5 blokiem vienā spēlē.