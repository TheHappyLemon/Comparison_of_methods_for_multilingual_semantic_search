Devins Garets Taunsends (Devin Garrett Townsend; dzimis 1972. gada 5. maijā) ir Kanādas dziedātājs, ģitārists un mūzikas producents. Viņš bija ekstrēmā metāla grupas Strapping Young Lad dibinātājs, vokālists un ģitārists, darbojoties tajā no 1994. līdz 2007. gadam. Pēc tam vairāk pievērsies solokarjerai, izdodot albumus un uzstājoties kā Devin Townsend, The Devin Townsend Band un Devin Townsend Project. Pēc spēlēšanas vairākās smagā metāla mūzikas grupās skolas gados 1993. gadā viņu atklāja ierakstu kompānija un piedāvāja kļūt par vokālistu Stīva Veja albumā Sex & Religion. Pēc albuma ierakstīšanas un tai sekojošās atbalsta tūres Taunsends jutās vīlies mūzikas nozarē un izpauda savas dusmas albumā, ko izlaida ar pseidonīmu Strapping Young Lad. Drīz ar šī nosaukumu tika savākts pilns sastāvs un 1997. gadā izlaists kritiķu augsti vērtētais albums City. Tam sekoja vēl trīs Strapping Young Lad albumi, kā arī vairāki soloalbumi, kurus izlaida Taunsenda paša neatkarīgā izdevējkompānija Hevy Devy. 2007. gadā Taunsends nolēma likvidēt Strapping Young Lad, kā arī savu soloalbumu pavadošo sastāvu The Devin Townsend Band, ņemot pārtraukumu no tūrēm un nolemjot vairāk laika veltīt ģimenei. Pēc divu gadu pārtraukuma Taunsends atgriezās, sākot darbu pie četru albumu sērijas ar nosaukumu Devin Townsend Project. Katrs no albumiem ir ieturēts atšķirīgā žanrā. Pirmie divi no albumiem (Ki un Addicted) tika izlaisti 2009. gadā. 2010. gads tika aizvadīts albumu atbalsta tūrēs, bet 2011. gadā tika izlaisti nākamie divi albumi — Deconstruction un Ghost. 2012. gadā ar nosaukumu DTP tika izlaists arī piektais albums — Epicloud.