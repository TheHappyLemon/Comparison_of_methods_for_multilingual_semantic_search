"Amerikāņu afēra" (angļu: American Hustle) ir 2013. gada amerikāņu kriminālā kinokomēdija, kuras režisors ir Deivids Rasels. Filmas sižets daļēji veidots pēc FIB ABSCAM operācijām 1970. gadu beigās un 1980. gadu sākumā. Filma ir stāsts par diviem krāpniekiem, kurus FIB aģents piespiež sadarboties, lai atklātu citus krāpniekus, tai skaitā Ņūdžersijas pilsētas Kamdenas mēru. Filmā galvenās lomas attēlo Kristians Beils, Bredlijs Kūpers, Eimija Adamsa, Džeremijs Renners un Dženifere Lorensa. "Amerikāņu afēra" pirmizrāde notika 2013. gada 12. decembrī Austrālijā. Filma tikusi atzinīgi novērtēta, Amerikas Kinoinstitūts to nosauca par vienu no desmit gada labākajām filmām, tāpat tā tikusi nominēta dažādiem apbalvojumiem dažādās kategorijās. "Amerikāņu afēra" saņēma Zelta globusa balvu kā gada labākā muzikālā filma vai komēdija. Filma tika nominēta desmit Amerikas Kinoakadēmijas balvām, tomēr nesaņēma nevienu.