Zaļspārnīši (Agapornis) ir papagaiļveidīgo kārtas ģints, kurai pieskaita deviņas Āfrikā un Madagaskarā mītošas sugas. Zaļspārnīšiem ir ļoti stipras partnerības saites, tāpēc citās valodās tos sauc par "nešķiramiem" (franču, ukraiņu, spāņu), "iemīlējušos papagaili" (lietuviešu) vai "mīļputniņiem" (angļu). Tēviņš ar mātīti visu laiku ir kopā, kaut arī dzīvo lielā barā. Abi regulāri tīra viens otram spalvas un rīvējas ar knābīšiem. Tie ir iecienīti zoodārzu iemītnieki un māju lutekļi, un nebrīvē pavairotiem putniem ir izveidotas visdažādākās krāsu variācijas.