Ondrejs Duda (slovāku: Ondrej Duda, dzimis 1994. gada 5. decembrī Sninā, Slovākijā) ir slovāku futbolists, Itālijas A sērijas kluba Hellas Verona un Slovākijas futbola izlases spēlētājs. Spēlē uzbrūkošā pussarga pozīcijā. Futbolista karjeru sācis dzimtās pilsētas Sninas jauniešu komandā MFK Snina, vēlāk pārcēlies uz MFK Košice, kur spēlējis visu vecuma grupu komandās un 17 gadu vecumā debitējis pieaugušo komandā. 2014. gada februārī Duda pievienojies Polijas klubam Legia Warszawa uz četrarpus gadu kontraktu. 2015. gada 30. jūlija UEFA Eiropas līgas kvalifikācijas mačā viesos pret Albānijas klubu FK Kukesi Duda tika savainots ar skatītāju mestu akmeni, par ko Legia tika piešķirta tehniska uzvara 3—0, bet mājinieku klubam piešķirts naudas sods. Valsts izlasē Duda debitējis 2014. gada novembrī, iznākot uz maiņu pārbaudes mačā pret Somiju. Spēlējis 2016. gada Eiropas čempionātā.