Horna (nīderlandiešu: Hoorn) ir pilsēta Nīderlandē, Ziemeļholandes provincē. 2021. gadā Hornā dzīvoja 73 619 iedzīvotāji. Pilsēta atrodas pie Markermēra ezera, 20 km uz austrumiem no Alkmāras un 35 km uz ziemeļiem no Amsterdamas. Horna pilsētas tiesības ieguva 1357. gadā un strauji uzplauka 16. gadsimta beigās, tā saucamajā Holandes Zelta laikmetā. Šajā periodā Horna attīstījās par plaukstošu ostas pilsētu, kurā atradās viena no sešām Nīderlandes Austrumindijas kompānijas ostām. Tomēr 18. gadsimta beigās Hornai kļuva arvien grūtāk konkurēt ar tuvumā esošo Amsterdamu. Galu galā Horna zaudēja ostas pilsētas funkcijas un kļuva par reģionālo tirdzniecības centru. Mūsdienās Horna ir pilsēta ar moderniem dzīvojamiem rajoniem un vēsturisku pilsētas centru. Šīs pilsētas vārdā ir nosaukts Hornas rags un Hornas salas.