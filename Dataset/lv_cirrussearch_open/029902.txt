Estrogēni ir hormonu grupa, kam ir nozīme menstruālajā ciklā un reprodukcijā. Tie ir galvenie sieviešu dzimumhormoni. Lai gan šis hormons zināmā apjomā izstrādājas arī vīrieša organismā, būtiski lielāks estrogēnu (precīzāk, estradiola) daudzums ir sievietēm. Dabiskie estrogēni ir steroīdhormoni, bet sintētiskie ir nesteroīdie. Estrogēni ir atrodami visos mugurkaulniekos, kā arī daļai kukaiņu. Estrogēni tiek lietoti arī kā hormonālā kontracepcija, hormonu aizstājējterapijā sievietēm pēc menopauzes, kā arī transseksuāļiem. Līdzīgi kā visi steroīdie hormoni, tie difundē caur šūnas membrānu. Nonākot šūnā, tie piesaistās un aktivē estrogēna receptorus, kas tālāk regulē dažādu gēnu ekspresiju. Estrogēni ietekmē sievietes krūšu attīstību, menstruālo ciklu, intīmo veselību un vielmaiņu. Visaktīvākais no estrogēniem ir estradiols.