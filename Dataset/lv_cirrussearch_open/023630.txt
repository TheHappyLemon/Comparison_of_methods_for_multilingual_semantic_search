Fredijs Mārtenss (nīderlandiešu: Freddy Maertens; dzimis 1952. gada 13. februārī Niuvportā) ir bijušais profesionālais Beļģijas šosejas riteņbraucējs, kurš divas reizes uzvarēja Pasaules čempionātā grupas braucienā. Viņa karjera sakrita ar cita beļģu braucēja Edija Merksa spožākajiem gadiem un līdzjutēji un žurnālisti bija dalītās domās, kurš no viņiem ir labāks. Mārtensa karjera svārstījās no sezonas ar vairāk kā 50 uzvarām līdz sezonai ar gandrīz nevienu un atpakaļ uz panākumiem bagātu periodu. Savas dzīves laikā viņš cīnījās arī ar parādiem un alkoholismu. Nodokļu parāda nomaksa viņam aizņēma vairāk kā divas desmitgades. Šobrīd viņš ir Flandrijas tūres muzeja kurators Audenārdē.