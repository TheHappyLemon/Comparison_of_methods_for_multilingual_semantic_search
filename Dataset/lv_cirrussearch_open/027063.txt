"Nesalauztais" (angļu: Unbroken) ir 2014. gada amerikāņu kara drāma, kuras režisore ir Andželīna Džolija. Filmas sižets veidots pēc Loras Hilenbrandas grāmatas Unbroken: A World War II Story of Survival, Resilience, and Redemption. Filma ir par Luisu Dzamperīni, pazīstamu amerikāņu vieglatlētu, kas Otrajā pasaules karā tika turēts karagūstekņu nometnē Japānā. Tajā galvenās lomas attēlo Džeks O'Konels, Dounels Glīsons, Mijavi, Garets Hedlunds un Finns Vitroks. Filmas pirmizrāde notika 2014. gada 17. novembrī Sidnejā, kinoteātros ASV — 2014. gada 25. decembrī. Pats Dzamperīni nomira dažus mēnešus pirms filmas pirmizrādes 2014. gada 2. jūlijā 97 gadu vecumā. Filma tika nominēta trīs Amerikas Kinoakadēmijas balvām par labāko operatora darbu, labāko skaņu un labāko skaņas montāžu. Amerikas Kinoinstitūts to atzina par vienu no vienpadsmit gada labākajām filmām.