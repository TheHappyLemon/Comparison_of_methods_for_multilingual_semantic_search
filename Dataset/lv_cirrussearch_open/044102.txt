14. Saeimas vēlēšanas Latvijā notika 2022. gada 1. oktobrī. Cilvēkiem, kas nevarēja balsot vēlēšanu dienā, bija iespēja nodot savu balsi glabāšanā iepriekšējās trīs dienās īpaši noteiktos laikos daļā no vēlēšanu iecirkņiem. Vēlēšanas norisinājās piecos vēlēšanu apgabalos: Rīgā, Vidzemē, Latgalē, Zemgalē un Kurzemē. Saeimā tiek ievēlēti 100 deputāti. Saeimas vēlēšanās piedalījās 19 partiju un partiju apvienību kandidātu saraksti, kas sastāvēja no 1829 deputātu kandidātiem. Deputātu kandidātu sarakstu iesniegšana notika no 13. jūlija līdz 2. augustam.