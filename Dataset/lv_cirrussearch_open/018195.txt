Tomass Viljams "Toms" Hidlstons (angļu: Thomas William "Tom" Hiddleston; dzimis 1981. gada 9. februārī) ir angļu aktieris. Absolvējis Royal Academy of Dramatic Art. Kļuva pazīstams 2011. gadā ar Loki lomu Marvel Studios filmā "Tors", kapteiņa Nikolsa lomu Stīvena Spīlberga Otrā pasaules kara drāmā "Kara zirgs", lomu britu drāmā "Zilā jūras dzelme", kurā filmējās kopā ar Reičelu Vaisu, un Frānsisa Skota Ficdžeralda lomu Vudija Allena filmā "Pusnakts Parīzē". 2012. gadā atkal tēloja Loki filmā "Atriebēji", 2013. gadā — filmā "Tors: Tumsas karaļvalsts", 2017. gadā — filmā "Tors: Ragnarjoks" un 2018. gadā filmā "Atriebēji: Bezgalības karš". 2017. gadā saņēmis Zelta globusa balvu "Labākais aktiera tēlojums televīzijas miniseriālā vai TV filmā" par lomu televīzijas seriālā "Nakts vadītājs" (The Night Manager, 2016).