Šis raksts ir par klinti. Par citām jēdziena Staburags nozīmēm skatīt nozīmju atdalīšanas lapu. Staburags jeb Staburadze bija vairāku gadu tūkstošu laikā veidojusies aptuveni 18,5 metrus augsta šūnakmens klints Daugavas kreisajā krastā. 1966. gadā Staburagu appludināja un pašlaik tas atrodas Pļaviņu ūdenskrātuves dzelmē. Vīgantes parkā tagadējā Staburaga pagastā netālu no Staburaga atrašanās vietas ir uzcelta estrāde, bet tieši pie pašas klints vietas — 2003. gadā tēlnieces Solveigas Vasiļevas izveidota piemiņas zīme „Dieva auss". Daugavas krastā atrodas Aleksandras Briedes granīta skulptūras „Daina" (1939) kopija.