Marī Žoržs Žans Meljess (franču: Marie-Georges-Jean Méliès; dzimis 1861. gada 8. decembrī, miris 1938. gada 21. janvārī) bija franču iluzionists un režisors, viens no pirmajiem franču mēmā kino autoriem. Savā darbībā izmantojis jaunus kinematogrāfiskos izteiksmes līdzekļus, piemēram, stopkadrus, palēnināto un paātrināto kadru, kašēto kadru. Bija viens no pirmajiem vizuālo efektu veidotājiem. Sākumā Meljess bijis iluzionists, strādājis teātrī. 1896. gadā uzsāka "dzīvo bildīšu" — filmu — uzņemšanu. 1896. gadā izveidoja vienu no pirmajām kinostudijām pasaulē. Laikā no 1896. līdz 1913. gadam kopumā uzfilmējis ap 500 filmām, kas pēc garuma ir ļoti dažādas — no vienas minūtes līdz 40 minūtēm. Meljesa daiļrades uzplaukums ilga no 1902. līdz 1908. gadam, kad viņš radījis dažādas fantastikas filmas. Pazīstamākās no tām ir īsfilmas "Ceļojums uz Mēnesi" (Le voyage dans la lune, 2002) un "Neiespējamais ceļojums" (Le voyage à travers l'impossible, 2004), uzņemtas pēc Žila Verna darbu motīviem; Les quatre cents farces du diable (1906); Le locataire diabolique (1909). Filmējis arī vēsturiskas drāmas, iemūžinājis sava laika vēsturiskos notikumus. 1923. gadā bankrotējis, neizturot lielo filmu konkurenci. Lielākā daļa viņa filmu bija pazudušas. Viņš vairs neparādījās sabiedrībā un tika aizmirsts. Meljess bija spiests pelnīt iztiku citādos veidos, piemēram, 20. gadsimta 20. gadu vidū Meljess strādāja par saldumu un rotaļlietu pārdevēju Parīzes Monparnasas dzelzceļa stacijas veikalā. Bet tad daži žurnālisti uzsāka viņa darbu izpēti un atrada viņu. 1929. gada decembrī tika parādīta viņa filmu retrospekcija. 1931. gadā Meljess saņēma Goda Leģiona ordeni, ko viņam pasniedza Luī Limjērs. Dzīves pēdējos gados Meljess bieži konsultēja jaunos režisorus. Meljess mira no vēža 1938. gada 21. janvārī. Apglabāts Perlašēza kapsētā.