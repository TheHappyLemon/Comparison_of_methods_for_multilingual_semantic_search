Slovēnija piedalījās 2008. gada vasaras olimpiskajās spēlēs, kas notika Ķīnas galvaspilsētā Pekinā no 2008. gada 8. līdz 24. augustam.Slovēnijai šīs bija piektās vasaras olimpiskās spēles, kopš Dienvidslāvijas sabrukuma. Slovēnijas olimpisko komandu veidoja 62 sportisti (41 vīrieši un 21 sievietes), kuri startēja 11 olimpiskajos sporta veidos. Šī bija pēdējos 12 gados mazākā Slovēnijas sportistu delegācija. Visvairāk sportistu, 17 sportisti, no Slovēnijas startēja vieglatlētikā. Pēc 16 gadu pārtraukuma Slovēnija atkal bija pārstāvēta galda tenisā, bet pēc 8 gadu pārtraukuma — badmintonā un vingrošanā. Slovēnijas sportisti šajās olimpiskajās spēlēs izcīnīja 5 olimpiskās medaļas (1 zelta, 2 sudraba un 2 bronzas), ierindojoties 39. vietā pēc iegūto medaļu kopskaita. Pirmo reizi Slovēnija vasaras olimpiskajās spēlēs ieguva visa kaluma medaļas, un šis ir līdz šim augstākais Slovēnijas panākums vasaras olimpiskajās spēlēs. Vienīgo zelta medaļu šajās spēlēs ieguva vieglatlēts Primožs Kozmuss. Viņš izcīnīja pirmo zelta medaļu Slovēnijai vieglatlētikā. Sudraba medaļas izcīnīja peldētāja Sāra Isakoviča un burātājs Vasilijs Žbogars. Sāra Isakoviča bija pirmā Slovēnijas sportiste, kas izcīnīja medaļas peldēšanā. Bronzas medaļas Slovēnijai izcīnīja džudiste Lūcija Polavdera un sporta šāvējs Raimonds Debevecs. Slovēnijas karognesēja 2008. gada Pekinas spēļu atklāšanas ceremonijā bija džudiste Urška Žolnira, bet noslēguma ceremonijā valsts karogu nesa kanoe airētāja Špela Ponomarenko.