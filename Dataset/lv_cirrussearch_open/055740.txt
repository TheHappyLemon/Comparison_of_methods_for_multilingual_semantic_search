Antverpenes Centrālā stacija (nīderlandiešu: Station Antwerpen-Centraal) ir dzelzceļa stacija, kas atrodas Beļģijas pilsētas Antverpenes centrā un ir pilsētas galvenā dzelzceļa stacija. Stacijas ēka celta no 1895. līdz 1905. gadam greznā, grūti definējamā arhitektūras stilā, un to projektējis beļģu arhitekts Luijs Delanserī (Louis Delacenserie, 1838 – 1909). Īpatnējās arhitektūras dēļ stacija dēvēta par dzelzceļa katedrāli (spoorwegkathedraal). Stacija cieta V-2 bombardēšanā Otrā pasaules kara laikā, tomēr saglabājot ēkas nestspēju. Pamazām tās tehniskais stāvoklis pasliktinājās. Drošības dēļ 1986. gada 31. janvārī tā tika slēgta un veikta stacijas jumta rekonstrukcija. No 1998. līdz 2007. gadam stacija tika pārveidota no gala stacijas uz caurbraucamo staciju. Bez iekšzemes reisiem no Antverpenes stacijas iet vilcieni uz Parīzi un Amsterdamu.