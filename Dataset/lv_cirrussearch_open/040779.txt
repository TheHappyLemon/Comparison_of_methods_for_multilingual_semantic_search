Tīmekļa neitralitāte ir princips, ka interneta pakalpojumu sniedzējiem visu veidu dati internetā jāuztver vienādi un tos nedrīkst ierobežot vai likt maksāt atšķirīgi atkarībā no lietotāja, satura, tīmekļa vietnes, platformas, lietojuma, izmantotās aparatūra vai komunikācijas veida. Piemēram, saskaņā ar šiem principiem, interneta pakalpojumu sniedzēji nevar ar nolūku bloķēt, samazināt datu pārraides ātrumu vai iekasēt samaksu par konkrētu tīmekļa vietņu un tiešsaistes satura izmantošanu. Šo jēdzienu 2003. gadā ieviesa Kolumbijas Universitātes izklaides industrijas likumdošanas profesors Tims Vu, paplašinot publisko telesakaru operatoru jēdzienu, ko iepriekš izmantoja, lai aprakstītu tālruņu sakaru sistēmu lomu. Pamatojoties uz tīmekļa neitralitātes principu IPS nevar mērķtiecīgi bloķēt, palēlināt, vai pieprasīt papildus samaksu par konkrētu tīmekļa saturu. Bez tīmekļa neitralitātes IPS var prioritizēt konkrētus datu veidus, citus pakļaut papildus samaksai un ierobežojumiem, vai pat bloķēt datplūsmu no konkrētiem pakalpojumiem un servisiem, kā arī pieprasīt dažādu maksu par dažādiem pakalpojuma līmeņiem. Tīmekļa neitralitāte pilnībā nebloķē visus veidus kā interneta pakalpojumu sniedzēji var ietekmēt savu klientu izmantotos pakalpojumus, piemēram, ir iespējams filtrēt saturu, kas nav pimērots nepilngadīgajiem, ja ir zināms, ka ierīces lietotājs nav pilngadīgs. Tīmekļa neitralitātes atbalstītāji, tostarp datorzinātnes eksperti, patērētāju tiesību advokāti, cilvēktiesību organizācijas un tīkla satura nodrošinātāji apgalvo, ka tīkla neitralitāte nodrošina brīvu informācijas apmaiņu, atbalsta sāncensību un inovāciju interneta pakalpojumiem, kā arī uztur interneta datu apmaiņas standartizāciju. Tīkla neitralitātes pretinieki, kurus pārstāv IPS un telekomunikāciju aprīkojuma ražotāji apgalvo, ka tīkla neitralitātes noteikumi samazina motivāciju attīstīt internetu un kropļo sāncensību attiecīgajā tirgū, kā arī var paaugstināt šo nozaru darbības izmaksas, kas tiktu novirzītas uz klientiem. Tīmekļa neitralitāte tiek uzturēta un administrēta reģionāli, kaut gan lielākā uzmanība tiek pievērsta konfliktam par tīmekļa neitralitāti Amerikas Savienotajās Valstīs. Tīmekļa neitralitāte ir aktuāls jautājums ASV kopš agrīnajiem 1990-tajiem gadiem, ņemot vērā, ka ASV ir viens no tīkla pakalpojumu sniedzēju līderiem. 2019. gadā "Izglāb Internetu" (angļu: Save the Internet) akts, kas "garantētu platjoslas interneta lietotājiem vienlīdzīgu piekļuvi tīkla saturam" tika pieņemts ASV Pārstāvju Namā, bet ne Senātā. Tā rezultātā ASV turpina saskarties ar tādām pašām problēmām kā citur pasaulē — atrast piemērotu risinājumu, kā reglamentēt interneta pakalpojumu sniedzēju darbību.