Šis raksts ir par kosmiko programmu. Par citām jēdziena Apollo nozīmēm skatīt nozīmju atdalīšanas lapu. Apollo programma bija ASV pilotējamu kosmisko lidojumu projekts, ko veica Nacionālā aeronautikas un kosmosa administrācija (NASA). No 1969. līdz 1972. gadam pirmajiem cilvēkiem izdevās nolaisties uz Mēness. 1961. gadā ASV prezidents Džons Kenedijs nolaišanos uz Mēness līdz 1960. gadu beigām pasludināja par nacionālo mērķi. Lai izmēģinātu tehnoloģijas un operācijas kosmosā, kas būtu nepieciešamas Apollo programmai, no 1961. līdz 1965. gadam tika īstenots Gemini projekts. Lai droši nogādātu cilvēkus uz Mēnesi un atpakaļ uz Zemi, tika izstrādāta nesējraķete Saturn un kosmosa kuģis Apollo. Pēc Mēness lidojumu pārtraukšanas raķete un kosmosa kuģis tika izmantots Skylab programmā 1973. — 1974. gadā, kā arī ASV un PSRS projektā Apollo-Sojuz 1975. gadā. Programmas kulminācija tika sasniegta Apollo 11 lidojumā, kad astronauti Nīls Ārmstrongs un Bazs Oldrins 1969. gada 20. jūlijā mēness modulī nolaidās uz Mēness un izkāpa uz Mēness virsmas, kamēr Maikls Kolinss palika Mēness orbītā komandas un servisa modulī; 24. jūlijā visi trīs droši nolaidās uz Zemes. Pēc tam piecās Apollo ekspedīcijās desmit kosmonauti izkāpa uz Mēness. Pēdējais Apollo lidojums uz Mēnesi notika 1972. gada decembrī. Apollo projekts tika veikts no 1961. līdz 1972. gadam, pirmo apkalpi paceļot kosmosā 1968. gadā. Programmas realizācijas laikā notika divas lielas avārijas, no kurām viena beidzās traģiski — astronauti Virdžils Grisoms, Eds Vaits un Rodžers Čeifī sadega kosmosa kuģī Apollo 1 starta laukumā. Otrs negadījums notika Apollo 13 lidojumā, kad sprādzienā tika bojāts kosmosa kuģis, bet, pateicoties lidojuma vadītāju, inženieru un kosmonautu prasmēm un atjautībai, apkalpe dzīva atgriezās uz Zemes. Apollo sasniedza vairākus galvenos pilotējamās kosmonautikas atskaites punktus. Šī programma ir vienīgā, kas veikusi cilvēku lidojumus virs zemas Zemes orbītas. Apollo 8 bija pirmais kosmosa kuģis, kas iegājis cita debess ķermeņa orbītā. Apollo 17 misija iezīmēja sesto, pēdējo nolaišanos uz Mēness un devīto lidojumu tālāk par zemo Zemes orbītu. Programmas gaitā uz Zemes tika nogādāti 382 kg Mēness iežu un grunts, lielā mērā veicinot Mēness sastāva un ģeoloģiskās vēstures izpratni. Šī programma attīstīja NASA turpmākās pilotējamo kosmosa lidojuma iespējas un veicināja Džonsona kosmosa centra un Kenedija kosmosa centra būvniecību. Apollo arī veicināja progresu daudzās tehnoloģiju jomās, kas saistītas ar raķešu un cilvēka veiktu kosmosa lidojumu, tostarp aviācijas, telesakaru un datoru jomā.