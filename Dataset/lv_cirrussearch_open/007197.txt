Brūss Bouens (angļu: Bruce Bowen Jr.; dzimis 1971. gada 14. jūnijā Mersedā, Kalifornijas štatā, ASV) ir bijušais amerikāņu basketbolists, spēlējis vieglā uzbrucēja pozīcijā, bijis ASV basketbola izlases kandidāts. Profesionāļa karjeru aizvadījis NBA klubu Maiami "Heat", Bostonas "Celtics", Filadelfijas "76ers" un Sanantonio "Spurs", Kontinentālās basketbola asociācijas kluba Rokfordas "Lightning" sastāvā, kā arī spēlējis Francijā. Pirms profesionāļa karjeras pārstāvēja Cal State Fullerton universitāti NCAA turnīrā. B. Bouens nav ticis izvēlēts NBA draftā. Lielākos panākumus guvis laikā, kad pārstāvēja "Spurs". Viņš izcīnīja trīs NBA čempiontitulus 2003., 2005. un 2007. gadā. Tāpat viņš astoņas reizes ticis iekļauts NBA līgas simboliskajās aizsardzības izlasēs. 2006. gadā viņš tika uzaicināts uz ASV izlases treniņnometni, kas gatavojās startam 2006. gada Pasaules čempionātā, taču viņš netika iekļauts startam tajā.