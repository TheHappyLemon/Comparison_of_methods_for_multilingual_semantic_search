IM-1 jeb Intuitive Machines 1, saukts arī par Odysseus, bija ASV uzņēmuma Intuitive Machines Nova-C sērijas Mēness nolaižamais aparāts, kas uz Mēness virsmas nogādāja kravas (6 iekārtas pēc Nacionālās aeronautikas un kosmosa administrācijas (NASA) pasūtījuma Commercial Lunar Payload Services programmā un 6 komerckravas). Kosmiskais aparāts tika palaists 2024. gada 15. februārī. Nolaišanās Mēness dienvidu pola apgabalā notika 22. februārī. Tas apgāzās, bet turpināja darboties, tomēr pilnībā nevarēja veikt visus plānotos uzdevumus. 29. februārī tika saņemts pēdējais signāls no Odysseus.