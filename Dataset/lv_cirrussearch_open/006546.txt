"Karaļa runa" (angļu: The King's Speech) ir 2010. gada Apvienotās Karalistes vēsturiskā drāma, kuras režisors ir Toms Hūpers un scenārija autors ir Deivids Seidlers. Galvenās lomas filmā atveido Kolins Fērts, Džefrijs Rašs, Helēna Bonema Kārtere, Maikls Gembons, Gajs Pērss, Timotijs Spols, Dereks Džekobi un Dženifere Ehle. Filma ir stāsts par Džordžu VI, kurš stostīšanās dēļ tiek iepazīstināts ar runas defektus ārstējošu speciālistu Laionelu Logu, kas viņam palīdz nestostīties. Viņi kļūst par labiem draugiem un pēc Džordža VI brāļa atteikšanās no troņa, viņš lūdz L. Logam sagatavot radio runu tautai pirms Otrā pasaules kara. Filmas pirmizrāde notika 2010. gada 4. septembrī Telluride filmu festivālā ASV. ASV tā tika izdota 2010. gada 10. decembrī, Lielbritānijā — 2011. gada 7. janvārī un Latvijā — 2011. gada 21. janvārī. "Karaļa runas" filmēšana galvenokārt notika Londonā, kā arī citās Lielbritānijas pilsētās, laika posmā no 2009. gada decembrim līdz 2010. gada janvārim. "Karaļa runa" tika nominēta 14 BAFTA kino balvām, no kurām ieguva septiņas, tai skaitā kā labākā filma. Tāpat tā tika nominēta divpadsmit 83. Amerikas Kinoakadēmijas balvām, no kurām ieguva 4, tai skaitā kā labākā filma.