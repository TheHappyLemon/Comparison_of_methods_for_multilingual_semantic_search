Edgars Krūmiņš (dzimis 1985. gada 6. aprīlī Jelgavā) ir latviešu basketbolists, kas startē 3x3 basketbola disciplīnā. 2020. gada vasaras olimpisko spēļu čempions. Mācījās Jelgavas 4. vidusskolā un trenējās Jelgavas Bērnu un jaunatnes sporta skolā pie trenera Pētera Lagzdiņa. Klasisko basketbolu spēlējis Latvijas Basketbola līgā, pārstāvot Jelgavas komandas BK Jelgava un BK Zemgale. Dzimtās pilsētas klubā, cik iespējams, turpinājis spēlēt arī paralēli 3x3 basketbola karjerai. 3x3 basketbola karjeru uzsāka 2010. gadā. Spēlējis pirmajā pasaules čempionātā 2012. gadā. Komandas sastāvā uzvarējis 2020. gada Pasaules tūres finālā. Pasaules tūres finālā ir arī izcīnījis 2. un 3. vietu. 2020. gada Pasaules tūres posmu rezultatīvākais spēlētājs. Pārstāvēja Latviju 2020. gada vasaras olimpiskajās spēlēs, kur pirmo reizi tika aizvadītas sacensības šajā disciplīnā. Olimpisko spēļu turnīrā kopā ar Agni Čavaru, Kārli Lasmani un Nauri Miezi izcīnīja zelta medaļu. Šīs bija pirmās olimpiskās zelta medaļas šī sporta veida vēsturē, kā arī pirmās olimpiskās zelta medaļas Latvijai vasaras olimpiskajās spēlēs 9 gadu laikā, kopš Māra Štromberga zelta BMX riteņbraukšanā 2012. gada Londonas olimpiskajās spēlēs. E. Krūmiņš turnīra desmit spēlēs guva 31 punktu un finālspēli beidza pāragri ar nopietnu kājas savainojumu.