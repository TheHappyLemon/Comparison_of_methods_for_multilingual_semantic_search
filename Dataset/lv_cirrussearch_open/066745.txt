Taro Cudžimoto (angļu: Taro Tsujimoto) ir izdomāts japāņu hokejists, kuru 1974. gada NHL drafta 11. kārtā oficiāli draftēja Bufalo "Sabres". Tā laika komandas ģenerālmenedžerim Džordžam "Pančam" Imlaham bija apnicis lēnais telefoniskais draftēšanas process un viņš nolēma izspēlēt joku. Kad pienāca drafta 11. kārta, Imlahs izvēlējās centra spēlētāju Taro Cudžimoto no kluba "Tokyo Katanas". Drafta izvēle NHL tika oficiāli reģistrēta un par to ziņoja visas vadošās mediju aģentūras, ieskaitot respektablo "The Hockey News". Joks atklājās tikai vairākas nedēļas vēlāk. Imlahs atklāja, ka "hokejista" vārdu sameklējis Bufalo telefonu grāmatā un komandas "Tokyo Katanas" nosaukums ir "Buffalo Sabres" japānisks kalks (Tokijas Zobeni). NHL vēlāk nodefinēja šo izvēli par "kļūdainu", bet līdz tam tā jau bija iekļauta vairākās NHL rokasgrāmatās un rekordu grāmatās. Cudžimoto joprojām tiek minēts kā viena no Bufalo "Sabres" drafta izvēlēm kluba izziņu grāmatās. Taro ātri kļuva par komandas un līdzjutēju iekšējo joku. Vēl četrus gadus pēc notikušā līdzjutēji skandēja "We Want Taro" (Mēs gribam Taro) situācijās, kad Sabres spēle kļuva vienmuļa.