2023. gada FIFA Pasaules kauss sievietēm bija devītais FIFA Pasaules kausa sievietēm finālturnīrs. Tas norisinājās Austrālijā un Jaunzēlandē, laika posmā no 2023. gada 20. jūlija līdz 20. augustam. Šī bija pirmā reize, kad FIFA Pasaules kausa sievietēm finālturnīru rīkoja divas valstis. Finālturnīrā pirmo reizi piedalījās 32 izlases, tās tika sadalītas astoņās grupās pa četrām. Lēmums paplašināt komandu skaitu no 24 līdz 32 tika pieņemts 2019. gada 31. jūlijā. Balsojums par turnīra norises vietu notika 2020. gada 25. jūnijā. Uz tā rīkošanu pretendēja arī Kolumbija. FIFA padomes balsojumā Austrālijas un Jaunzēlandes kopīgais pieteikums saņēma 22 balsis, bet Kolumbija — 13 balsis. Turnīra spēles tika aizvadītas desmit stadionos deviņās pilsētās. Atklāšanas spēle notika Oklendā, bet fināls tika aizvadīts Sidnejā. Pasaules kausu pirmo reizi izcīnīnīja Spānijas izlase, kas finālā ar 1:0 pieveica Angliju. Bronzu ieguva Zviedrija. Par turnīra labāko spēlētāju atzina Spānijas izlases pussardzi Aitanu Bonmati.