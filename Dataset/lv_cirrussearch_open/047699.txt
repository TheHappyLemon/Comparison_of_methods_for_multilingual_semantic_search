Botevgrada (bulgāru: Ботевград) ir pilsēta Bulgārijas rietumos. Tā atrodas Sofijas apgabalā, netālu no Pravecas. Botevgrada atrodas 47 km attālumā no Sofijas. Sākotnējo ciemu sauca Samundžijevo (Самунджиево), līdz tas 1865. gadā ieguva pilsētas tiesības, pilsētu sauca Orhanije (Орхание). 1934. gada 1. decembrī pilsētu nosauca par Botevgradu par godu bulgāru dzejniekam Hristo Botevam (Христо Ботев). Botevgradas zvanu tornis ir nozīmīgs tūrisma objekts un pilsētas simbols, pirmās ziņas par to datējamas ar 1864. gadu. Līdz 1999. gadam Botevgradā pastāvēja autobusu ražotne ar Chavdar zīmolu (bulgāru: Чавдар). 1924. gadā tā sākās kā metālapstrādes darbnīca, kas vēlāk attīstījās par veiksmīgu autobusu ražotni. Ražotnē ražoja korpusus, bet šasijas ieveda no ārvalstīm. Līdz 1999. gadam rūpnīca bija lielākā pilsētas darba devēja. Pilsētā atrodas liela Sensata Technologies group rūpnīca, uzņēmums specializējas elektronisku un elektromehānisku sistēmu dizainā un ražošanā, lietošanai automobiļu un citās nozarēs. Šeit atrodas arī GE Pharmaceuticals zāļu ražotne, kā arī 2006. gadā Siemens atvērtā augstsprieguma transformatoru rūpnīca. 2014. gadā tika pabeigta Botevgradas arēnas būvniecība, tā ilga divus gadus. Tās ietilpība ir 4 500 cilvēku, sporta pasākumiem 3 200.