Oltons Glenns Millers (angļu: Alton Glenn Miller; dzimis 1904. gada 1. martā, pazudis 1944. gada 15. decembrī) bija amerikāņu džeza mūziķis. Dzimis Aiovas mazpilsētā. Bērnība Glennam Milleram pagāja vairākkārt mainot dzīvesvietu no vienas mazpilsētas uz otru. Skolas laikā viņš pievērsās mūzikai. 1923. gadā Millers iestājās Kolorado universitātē Bolderā, tomēr ilgi nepamācījās, jo nolēma kļūt par mūziķi. Līdz 1937. gadam muzicēja vairākās džeza grupās, līdz pārcēlās uz Ņujorku un nodibināja "Glenn Miller Orchestra". 1939. gada sākumā bigbends kļuva ļoti populārs. Tas daudz uzstājās, radīja ierakstus un piedalījās filmās, to skaitā klasiskajā 1941. gada filmā "Saules ielejas serenāde". 1942. gadā Glenns Millers kā mūziķis brīvprātīgi iestājās ASV Armijā. 1944. gada 15. decembrī Millers devās no Lielbritānijas un Parīzi, lai koncertētu karavīriem. Millera lidmašīna pazuda virs Lamanša. Ne lidmašīnas, ne apkalpes atliekas nav atrastas. Populārākā versija par Millera nāvi apgalvo, ka lidmašīnu nejauši notriekuši britu bumbvedēji, kas izmeta jūrā uzlidojumā neizlietotās aviobumbas.