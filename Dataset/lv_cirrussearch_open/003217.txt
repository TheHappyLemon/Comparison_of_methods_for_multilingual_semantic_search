Sūllīdena (zviedru: Solliden) ir pils Zviedrijā uz Ēlandes salas. Tā ir Zviedrijas karaļa Kārļa XVI Gustava privātais īpašums un viņa ģimenes vasaras dzīvesvieta. Atrodas Replinges apgabalā netālu no Borgholmas pils drupām. Ideja par pils izveidi radās Zviedrijas karalienei Viktorijai pēc zviedru ārsta Aksela Muntes apciemojuma viņa Itālijas villā Kapri salā. Karaliene visu mūžu mocījās ar veselības problēmām un cerēja, ka Ēlandes maigais klimats uzlabos viņas veselības stāvokli. Pili projektēja arhitekts Torbens Grūts. Tās pamatakmens ielika 1903. gada 25. septembrī un jau pēc trim gadiem, 1906. gada 15. septembrī karaliene Viktorija jau varēja ievākties pilī. Būvniecības materiālus un statujas pils būvniecībai viņa iegādājās Itālijā. Pēc karalienes Viktorijas nāves pili mantoja viņas pēctecis karalis Gustavs V, kurš pili aprīkoja ar elektrību un ar elektrības apkures sistēmu. Vēlāk viņš novēlēja pili kroņprincim Kārlim Gustavam, ļaudams to izmantot kroņprinča mātei princesei Sibillai. 1973. gadā šeit ievācās karalis Kārlis XVI Gustavs. Pēc karalienes Silvijas plānojuma ozolu birzī tika iestādītas jaunas koku sugas — tūjas un tulpeskokus. Pils ir trīs stāvu celtne, kuras apakšstāvā atrodas saimniecības telpas, pamatstāvā — otrajā stāvā atrodas ieeja ar halli, salons, ēdamzāle un viesistaba. Hallē atrodas kāpnes, pa kurām var uzkāpt nākamajā stāvā, kur atrodas guļamistaba, kabinets, salons un rezerves trepes uz otro stāvu. Bēniņu stāva atrodas vairākas mazas telpas. Blakus pilij atrodas vairākas saimniecības telpas un staļļi. Sardze un viesi dzīvo namā, kas saucas Kavalieru nams. Pils dienvidpusē atrodas ar augiem apaugusi galerija un itāļu dārzs, dekorēts ar statujām un krūkām. Tālāk uz dienvidiem no itāļu dārza atrodas angļu parks, kurā karaliene Silvija ir izveidojusi fuksiju arkādi. Pils rietumu pusē atrodas rožu dārzs, kriketa laukums un vasaras nams — lapene. Pils lejpusē, pie Kalmāra līča, atrodas osta ar molu un baseins.