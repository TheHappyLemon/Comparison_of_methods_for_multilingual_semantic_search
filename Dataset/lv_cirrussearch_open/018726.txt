Veģetatīvā nervu sistēma (latīņu: systema nervosum vegetativum s. autonomicum) jeb autonomā nervu sistēma ir perifērās nervu sistēmas daļa, kas regulē visu iekšējo orgānu funkcijas, nodrošinot organisma vielmaiņu, augšanu un vairošanos. Tajā ietilpst asinsrite, elpošana, gremošana, vielmaiņa, izdalīšana, kā arī endokrīno dziedzeru darbība. Veģetatīvā nervu sistēma uztur organisma homeostāzi. Veģetatīvā nervu sistēma nav pakļauta cilvēka gribas kontrolei. Tā iedalās simpātiskajā nervu sistēmā un parasimpātiskajā nervu sistēmā.