Leona Luīze Lūisa (angļu: Leona Louise Lewis; dzimusi 1985. gada 3. aprīlī, Londonā, Lielbritānijā) ir angļu dziedātāja. 2006. gadā viņa kļuva par Lielbritānijas talantu konkursa "X Faktors" 3. sezonas uzvarētāju, kas palīdzēja viņai kļūt populārai savā valstī. Viņas uzreiz pēc uzvaras konkursā izdotais singls "A Moment Like This" sasniedza 1. vietu Lielbritānijas singlu topā. 2007. gada novembrī izdotais Luisas debijas albums "Spirit" kļuva par visātrāk pārdoto debijas albumu Lielbritānijas un Īrijas mūzikas vēsturē. Tā singls "Bleeding Love" kļuva par 2007. gada Lielbritānijas pārdotāko singlu. Dziesma sasniedza pirmo vietu Lielbritānijā, ASV, Īrijā, Vācijā, Austrālijā, Itālijā, Nīderlandē, Latvijā, Apvienotajā pasaules topā, kā arī vairākās citās valstīs.