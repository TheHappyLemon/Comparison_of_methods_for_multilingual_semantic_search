Dubai Tour bija ikgadējas šosejas riteņbraukšanas sacensības, kas notika Dubaijā, Apvienotajos Arābu Emirātos. Tās pirmoreiz tika rīkotas 2014. gada 5.—8. februārī kā daļa no UCI Āzijas tūres. Sacensības organizē Dubaijas sporta padome sadarbībā ar RCS Sport. Tās bija vīriešu sacensības, kuras sastāvēja no četriem posmiem; sacensību distance bija pārsvarā līdzena ar dažiem pauguriem. 2015. gadā sacensību kategorija tika paaugstināta uz 2.HC, kas nozīmēja, ka tajā var piedalīties vairāk UCI Pasaules tūres komandu. Sacensību laikā kopvērtējuma līderis valkāja zilu krekliņu, punktu klasifikācijas līderis — sarkanu, bet jauno braucēju klasifikācijas — baltu. Sacensībās nebija kalnu braucēju klasifikācijas. 2019. gadā Dubai Tour tika apvienota ar Abu Dhabi Tour, izveidojot UAE Tour.