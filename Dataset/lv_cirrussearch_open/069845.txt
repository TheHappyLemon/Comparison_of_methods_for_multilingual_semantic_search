"Slepenais aģents: Cīņa pret Eskobaru" (angļu: The Infiltrator) ir 2016. gada ASV biogrāfiska krimināldrāmas filma, kuras režisors ir Breds Furmans. Filmā galvenās lomas atveido Braians Krenstons, Diāna Krīgere, Džons Legisamo, Bendžamins Brets, Juls Vaskess un Eimija Raiena. Filma balstīta uz tāda paša nosaukuma autobiogrāfiju, ko sarakstījis ASV muitas īpašais aģents Roberts Mazurs, kurš 1980. gados palīdzēja sagraut Pablo Eskobara naudas atmazgāšanas organizāciju, maskējoties par korumpētu uzņēmēju. Filmas "Slepenais aģents: Cīņa pret Eskobaru" pirmizrāde notika 2016. gada 6. jūlijā. Filma saņēma galvenokārt pozitīvas kritiķu atsauksmes, bet bija finansiāli neveiksmīga, nopelnot tikai 22,2 miljonus ASV dolāru pie budžeta starp 28 un 47 miljoniem dolāru. Tīmekļa vietnē Rotten Tomatoes filmai ir 71% vērtējums.