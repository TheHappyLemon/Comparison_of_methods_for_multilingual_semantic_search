Disko (no franču: discotheque) ir mūzikas žanrs, kas satur fankmūzikas, soulmūzikas, psihedēliskās mūzikas, popmūzikas elementus, un bija viens no populārākajiem mūzikas žanriem 1970. gados. Termins "disko" atvasināts no franču valodas vārda discotheque, ar kuru apzīmēja fonogrāfu ierakstu bibliotēku, bet vēlāk šis vārds apzīmēja naktsklubus. Disko mūzikas popularitāte bija reakcija pret rokmūzikas dominanci, kā arī deju mūzikas stigmatizāciju dažu subkultūru aprindās. Vairumā disko dziesmu fona skaņu veidu stīgu instrumenti, dažādi pūšamie instrumenti un klavieres, bet disko mūzikas norieta gados dziesmās arvien biežāk tika izmantoti sintezatori. Zināmakie disko mākslinieki bija ABBA, Džordžio Moroders, Donna Sammere, Bee Gees, KC and the Sunshine Band, Boney M. un citi. Kopš disko norieta 1980. gadu sākumā, ir pieredzētas pāris šī mūzikas žanra atdzimšanas — 2005. gadā, kad Madonna izdeva albumu Confessions on a Dance Floor, un 2013. gadā, kad Daft Punk, Džastins Timberleiks, Bruno Marss izdeva vairākus singlus, kas bija veidoti ar disko elementiem.