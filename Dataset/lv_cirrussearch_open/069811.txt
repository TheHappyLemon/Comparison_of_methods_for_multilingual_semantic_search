"Harija dekonstrukcija" (angļu: Deconstructing Harry) ir 1997. gada ASV melnā kinokomēdija, kuras režisors, scenārists un galvenās lomas atveidotājs ir Vudijs Allens. Pārējās lomas atveido Kerolaina Ārona, Kērstija Elija, Bobs Balabans, Ričards Bendžamins, Ēriks Begoužens, Billijs Kristels, Džūdija Deivisa, Heizela Gudmena, Meriela Hemingveja, Eimija Ērvinga, Džūlija Kavnera, Ēriks Loids, Džūlija Luisa-Dreifusa, Tobijs Magvairs, Demija Mora, Elizabete Šū, Stenlijs Tuči un Robins Viljamss. Filma stāsta par veiksmīgu rakstnieku Hariju Bloku (Allens), kurš iedvesmu saviem stāstiem smeļas no savas dzīves un notikumiem, kas ar viņu ir notikuši. Filmas "Harija dekonstrukcija" pirmizrāde notika 1997. gada 27. augustā Venēcijas kinofestivālā. Filma saņēma pozitīvas kritiķu atsauksmes un tika nominēta Amerikas Kinoakadēmijas balvai kategorijā "Labākais oriģinālscenārijs". Tīmekļa vietnē Rotten Tomatoes filmai ir 73% vērtējums.