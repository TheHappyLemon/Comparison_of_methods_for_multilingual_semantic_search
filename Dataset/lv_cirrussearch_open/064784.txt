Glass Onion: A Knives Out Mystery ir 2022. gada ASV detektīvfilma. Filmas scenārija autors un režisors ir Raians Džonsons, producenti Džonsons un Rems Bergmans. Tas ir turpinājums 2019. gada 2019 filmai "Uz nažiem", kurā Denjels Kreigs atkal atveido detektīvu Benuā Blānu, kurš uzsāk jaunas lietas izmeklēšanu. Pārējās lomās filmējas Edvards Nortons, Žanele Mounei, Ketrina Hāna, Leslijs Odoms jaunākais, Džesika Henvika, Medlina Klaina, Keita Hadsone un Deivs Batista. Pirms pirmās filmas iznākšanas Džonsons apsvēra ideju par vairākām filmām ar Benuā Blāna tēlu. 2020. gadā turpinājumu ieplānoja tās sākotnējais izplatītājs Lionsgate, bet 2021. gada martā Netflix par 469 miljoniem ASV dolāru pārpirka tiesības uz diviem "Uz nažiem" turpinājumiem. Līgumus ar aktieriem noslēdza tā paša gada maijā. Filmēšana notika Spetses salā Grieķijā 2021. gada jūnijā un jūlijā un pēc tam turpinājās citās vietās līdz pat septembrim. Pēc pasaules pirmizrādes Toronto Starptautiskajā kinofestivālā 2022. gada 10. septembrī, filma vienu nedēļu no 2022. gada 23. novembra bija pieejama ierobežotā seansu daudzumā dažos ASV kinoteātros, kas ir visu laiku ilgākais Netflix filmas demonstrācijas laiks kinoteātros. Straumēšanas servisā Netflix filma pieejama kopš 23. decembra. Filma līdzīgi kā tās iepriekšējā daļa saņēma pozitīvas kritiķu atsauksmes, kurās izceļ scenāriju, režiju, aktierspēli (īpaši Kreiga, Nortona un Mounei) un skaņas celiņu. National Board of Review to atzīna par vienu no labākajām 2022. gada filmām.