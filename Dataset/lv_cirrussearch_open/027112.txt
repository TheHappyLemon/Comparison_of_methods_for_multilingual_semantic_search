"Teorija par visu" (angļu: The Theory of Everything) ir 2014. gada britu biogrāfiskā romantiskā drāma, kuras režisors ir Džeimss Māršs. Filmas sižets veidots pēc Džeinas Vaildas Hokingas memuāriem Travelling to Infinity: My Life with Stephen. Filma ir par teorētiskā fiziķa Stīvena Hokinga un viņa bijušās sievas Džeinas Vaildas Hokingas attiecībām, Hokinga panākumiem fizikā un motoro neironu slimības diagnosticēšanu. Tajā galvenās lomas attēlo Edijs Redmeins, Felisita Džonsa, Čārlijs Fokss, Emilija Votsone, Saimons Makbērnijs, Deivids Tjūliss un Kristians Makejs. Filmas pirmizrāde notika 2014. gada 7. septembrī Toronto Starptautiskajā kinofestivālā, kinoteātros Apvienotajā Karalistē — 2015. gada 1. janvārī. Latvijā filmas pirmizrāde paredzēta 2015. gada 6. februārī. Filma tika nominēta dažādiem apbalvojumiem, tai skaitā piecām Amerikas Kinoakadēmijas balvām, no kurām saņema vienu — galvenās lomas tēlotājam Edijam Redmeinam. Bez tam tika iegūtas arī vairākas Zelta globusa balvas un BAFTA kino balvas vairākās nominācijās.