Protesti Tiaņaņmeņa laukumā notika 1989. gada pavasarī. Naktī no 3. uz 4. jūniju protesti tika vardarbīgi pārtraukti. 1989. gada 14. aprīlī mira Komunistikās partijas bijušais ģenerālsekretārs Hu Jaobans, kas dzīves laikā kļuva par studentu kustības reformu simbolu. Nākamajās dienās vairāki tūkstoši studentu pulcējās Tiaņaņmeņa laukumā, lai pieminētu viņu un aicinātu veidot demokrātiskāku valdību. Nākamajās nedēļās vairāki tūkstoši cilvēku pievienojās studentiem, lai protestētu pret Ķīnas komunistisko valdību. 13. maijā vairāk nekā 100 studentu (vēlāk pievienojās vairāki tūkstoši) uzsāka bada streiku. 19. maijā mītiņa dalībnieku skaits sasniedza apmēram 1,2 miljonus cilvēku, Komunistiskās partijas ģenerālsekretārs Zjao Zjans lūdza beigt demonstrācijas. Tajā pašā dienā Ķīnas premjers Li Pens pasludināja karastāvokli. Naktī no 3. uz 4. jūniju ķīniešu karaspēks sasniedza Tjaņaņmiņa laukumu un, šaujot uz cilvēkiem, apspieda protestus. Oficiālais mirušo skaits netika publicēts, tiek uzskatīts, ka bojā varēja iet no vairākiem simtiem līdz pat vairākiem tūkstošiem cilvēku. 5. jūnijā kāds vīrietis, kura identitāte nav zināma līdz pat šim brīdim, vairākas minūtes bloķēja tanku kolonnu. Fotogrāfija, kurā attēlots šis brīdis, vēlāk kļuva slavena visā pasaulē.