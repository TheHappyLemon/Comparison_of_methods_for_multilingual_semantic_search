Igaunijas e-rezidentūra (igauņu: e-residentsus) ir statuss, ar kuru Igaunijas nerezidenti var iegūt drošu digitālo identitāti, ko izdevusi Igaunija, līdzīgu tai, pastāvīgajiem iedzīvotājiem un Igaunijas pilsoņiem piedāvā viņu ID karte. Tas viņiem ļauj izmantot Igaunijas valsts iestāžu un privāto uzņēmumu pakalpojumus, kas saistīti ar ID kartes izmatošanu. E-rezidentūra Igaunijā tika izveidota 2014. gada 1. decembrī. Par pirmo Igaunijas e-rezidentu kļuva britu žurnālists Edvards Lūkass no The Economist; pirmais, kurš ieguva šos statusu standarta procesā, bija ASV pilsonis Hamids Tahsildosts. Līdz ar 2015. gada janvāra beigām e-rezidenti var izmantot ciparparakstus, šifrēt dokumentus, izmantot Igaunijas valsts portālu Eesti.ee, reģistrēt uzņēmumu Igaunijā, iesniegt ziņojumus Igaunijas Nodokļu un muitas dienestam un e-uzņēmumu reģistram, aizpildīt nodokļu deklarācijas internetā un izmantot Igaunijas tiešsaistes banku sistēmas. Tiek uzskatīts, ka e-rezidentūra visnoderīgākā ir uzņēmējiem, jo Igaunijā ir ierasta prakse pakalpojumus un dokumentus kārtot tiešsaistē, jauna uzņēmuma izveide internetā notiek ātri un tiem netiek piemērots ienākuma nodoklis.Līdz 2023. gadam vairāk nekā 100 000 cilvēku jau ir ieguvuši Igaunijas e-rezidenta statusu, un viņi ir izveidojuši vairāk nekā 27 000 Igaunijas uzņēmumu. E-rezidentūra nedod pilsoņa vai pastāvīgā iedzīvotāja tiesības. Tā neļauj piedalīties vēlēšanās, iekļūt Igaunijā vai Eiropas Savienībā bez vīzas. Tiek uzsvērts, ka e-rezidentūra ir privilēģija, nevis tiesības, tāpēc Igaunijas iestādes izskatot pieteikumus patur tiesības atteikt šo statusu. E-rezidenti iegūst Igaunijas Policijas un robežapsardzes izdotu digitālo ID karti. Šobrīd (2015. gada maijā), lai saņemtu karti, ir jāierodas Igaunijas vēstniecībā vai konsulātā kādā no 34 valstīm, vai arī Policijas un robežapsardzes punktos Igaunijā. Pieteikšanās un dokumentu iesniegšana kartei ir iespējam elektroniski. Tā kā digitālā ID karte netiek pieņemta kā ceļošanas dokuments, uz tās nav personas fotogrāfijas.