Velnsomaiņi, velnsomaiņu ģints (Sarcophilus) ir plēsējsomaiņu dzimtas (Dasyuridae) ģints, kas apvieno vienu mūsdienās dzīvojošu sugu un divas izmirušas pleistocēna sugas. Izmirušie velnsomaiņi kādreiz dzīvoja Austrālijas dienvidu daļā un Tasmanijā, apmēram pirms 10 000—30 000 gadiem, dažas sugas arī pirms 100 000 gadiem. Kontinentā velnsomaiņi izmira pirms apmēram 600—700 gadiem, kādus 400 gadus agrāk, kā Austrālijā sāka apmesties eiropieši. Velnsomaiņu un vilksomaiņu izmiršanu saista ar dingo parādīšanos kontinentā. Velnsomaiņu tuvākie radinieki ir caunsomaiņi (Dasyurus). Ģints lielākā suga — izmirušais lielais Tasmanijas velns (Sarcophilus laniarius) bija par apmēram 15% lielāks nekā mūsdienu Tasmanijas velns (Sarcophilus harrisii). Visticamākais, ka pleistocēna laikā mūsdienu Tasmanijas velns bija līdzgaitnieks pārējiem velnsomaiņiem, nevis, kā ilgstoši tika uzskatīts, ka tas ir mazāka auguma pasuga lielajam Tasmanijas velnam.