Adatas rags (afrikandu: Kaap Agulhas, angļu: Cape Agulhas) ir zemesrags Dienvidāfrikā 170 km uz dienvidaustrumiem no Keiptaunas, Āfrikas kontinenta galējais dienvidu punkts. No zemesraga tiek vilkta nosacītā līnija, kas atdala Indijas okeānu austrumos no Atlantijas okeāna rietumos. Nosaukumu zemesragam devuši portugāļu jūrasbraucēji Cabo das Agulhas — ‘adatas rags’, jo pretī zemesragam ap 1500. gadu kompasa adatas rādītie magnētiskie ziemeļi sakrita ar īstenajiem ziemeļiem.