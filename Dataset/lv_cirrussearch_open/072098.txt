Bastians Šveinšteigers (vācu: Bastian Schweinsteiger; dzimis 1984. gada 1. augustā Kolbermorā, Vācijā) ir bijušais vācu futbolists, spēlēja pussarga pozīcijā, bijis Vācijas futbola izlases dalībnieks. Šveinšteigers ir aizvadījis 13 sezonas Minhenes "Bayern", nospēlējot tieši 500 spēles un gūstot 67 vārtus. Viņa apbalvojumos ietilpst astoņi Bundeslīgas tituli, septiņi Vācijas kausi, UEFA Čempionu līgas tituls un FIFA Pasaules kauss. Šveinšteigers ir pārstāvējis Vācijas izlasi trijos Pasaules kausos (2006, 2010 un 2014), kā arī četros Eiropas čempionātos (2004, 2008, 2012 un 2016). 2006. gada Pasaules kausā viņš guva divus vārtus spēlē par 3. vietu, nodrošinot savas komandas uzvaru pār Portugāli. 2014. gada 2. septembrī pēc Filipa Lāma aiziešanas no izlases Šveinšteigers tika iecelts par izlases kapteini. Pēc 2016. gada Eiropas čempionāta finālturnīra paziņoja par karjeras beigām izlasē. Pēdējo spēli Vācijas izlasē aizvadīja 2016. gada 31. augustā pret Somiju. Kopumā izlases rindās piedalījies 121 spēlē un guvis 24 vārtus.