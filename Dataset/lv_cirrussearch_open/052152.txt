"Plēsīgie putni (un kādas Arles Kīnas brīnumpasakainā emancipācija)" (angļu: Birds of Prey (and the Fantabulous Emancipation of One Harley Quinn)) ir 2020. gada ASV supervaroņu filma, kas balstīta uz DC Comics Plēsīgo putnu komandas piedzīvojumiem. Šī ir astotā DC Extended Universe filma un turpinājums 2016. gada filmai "Pašnāvnieku vienība". Filmas režisore ir Ketija Jana, scenārija autore Kristīna Hodsone. Galvenās lomas atveido Margota Robija, Mērija Elizabeta Vinsteda, Džērnija Smoleta Bella, Rozija Peresa, Kriss Mesina, Ella Džeja Basko, Ali Vonga un Jūens Makgregors. Filmas sižets seko Arlei Kīnai, kā viņa apvieno spēkus ar Helēnu Bertineli, Dinu Lensu un Renē Montoju, lai izglābtu Kasandru Keinu no Gotemas kriminālās autoritātes Melnās Maskas. Robija, kas ir arī viena no filmas producentēm, piedāvāja "Plēsīgo putnu" ideju kinokompānijai Warner Bros. jau 2015. gadā. Par filmas veidošanu tika izziņots 2016. gada maijā, līgums ar Hodsoni par scenārija rakstīšanu tika noslēgts tā paša gada novembrī, bet 2018. gada aprīlī tika parakstīts līgums ar filmas režisori Janu. Lielāka daļa no filmēšanas grupas un aktieriem līgumus parakstīja 2018. gada decembrī. Filmēšana norisinājās no 2019. gada janvāra līdz aprīlim dažādās Losandželosas vietās un Warner Bros. studijā Bērbankā, Kalifornijā. Atsevišķu ainu pārfilmēšana notika 2019. gada septembrī. Filma "Plēsīgie putni (un kādas Arles Kīnas brīnumpasakainā emancipācija)" ir pirmā DCEU filma un otrā DC Films producētā filma ar R reitingu. Filmas pirmizrāde notika Mehiko 2020. gada 25. janvārī, bet ASV un Latvijas kinoteātros filmu sāka demonstrēt 2020. gada 7. februārī. Filma saņēma pozitīvas atsauksmes par vizuālo stilu, režiju un Robijas un Makgregora tēlojumiem, bet kritiku par scenāriju.