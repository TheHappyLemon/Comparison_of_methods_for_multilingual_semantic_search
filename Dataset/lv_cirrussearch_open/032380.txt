Dzidrinātāji ir ķīmiskas vielas (dažādi palīgmateriāli un arī pārtikas piedevas), ko pievieno nenofiltrējamu, šķidrumā sīki izkliedētu un koloidālu daļiņu saistīšanai un atdalīšanai. Pārtikas rūpniecībā dzidrinātājus lieto, lai dzesēšanas laikā novērstu alus saduļķošanos, kā arī vīna un augļu sulu krāsas un garšas izmaiņas un eļļu saduļķošanos. No pārtikas piedevām dzidrināšanai izmanto dažādas skābes, biezinātājus un recinātājus (visvairāk agaru, karaginānu un celulozi).