Astrobioloģija ir starpdisciplīnu zinātne, kas pēta dzīvības rašanos, evolūciju, izplatību un nākotni Visumā. Tā meklē dzīvojamu vidi Saules sistēmā un uz citplanētām. Astrobioloģija pēta veidus, kā varētu atklāt dzīvību ārpus Zemes, ja tā tagad vai pagātnē eksistējusi. Termins eksobioloģija, kuru pirmais ierosināja ASV molekulārbiologs Džošua Lederbergs, ir līdzīgs, bet konkrētāks — tā meklē dzīvību ārpus Zemes un ārpuszemes vides ietekmi uz dzīvības formām. Astrobioloģija izmanto fizikas, ķīmijas, astronomijas, bioloģijas, molekulārās bioloģijas, ekoloģijas, planetoloģijas, ģeoloģijas un citu zinātņu metodes. Astrobioloģija pēta arī dzīvību ekstrēmās vidēs (augstā vai zemā temperatūrā, augstā spiedienā okeānu dziļumā vai retinātā gaisā, skābā vai sārmainā vidē) uz Zemes, tādējādi paplašinot iespējamās dzīvības robežas ārpus Zemes. NASA interese par eksobioloģiju sākās līdz ar ASV kosmiskās programmas sākšanos. 1960. gadā NASA izveidoja Eksobioloģijas programmu, kura mūsdienās turpinās kā Astrobioloģijas programma. 1971. gadā NASA izveidoja SETI programmu, meklējot radiosignālus, kurus varētu būt sūtījušas ārpuszemes civilizācijas. 1970. gados realizētā Viking programma iekļāva iespējamu dzīvības pēdu meklēšanu uz Marsa. Vēlākās Marsa misijās arī ir uzstādīti instrumenti dzīvības pēdu un dzīvībai piemērotu apstākļu (ūdens) meklēšanai.