Latvijas Radio koris ir profesionāls koris, kas dibināts 1940. gadā, kori dibināja tā mākslinieciskais vadītājs un diriģents Teodors Kalniņš. Kopš 1992. gada kori vada diriģenti Sigvards Kļava un Kaspars Putniņš. Kora pamatsastāvā ir 25 dziedātāji. Dziedātāju skaits variē no neliela ansambļa, izpildot seno mūziku, līdz vairāku desmitu dziedātāju grupai, atskaņojot izvērstas formas skaņdarbus. Kora repertuārs aptver mūzikas darbus, sākot no renesanses līdz mūsdienu komponistu vissarežģītākajām partitūrām. Nozīmīgu vietu ieņem Baltijas reģiona un latviešu komponistu mūzika. Koris pirmatskaņojis vairākus pasaulē pazīstamā komponista Pētera Vaska darbus. Sadarbība ar Maiju Einfeldi novērtēta ar Bārlova Starptautiskā konkursa (ASV) Grand Prix par kompozīciju „Pie zemes tālās…”. 2005. gadā Latvijas Radio kora izpildītais Mārtiņa Viļuma opuss „Le temps scintille” ieguva pirmo vietu 52. Starptautiskajā komponistu konkursā Rostrum Vīnē. Latvijas Radio koris gada laikā sniedz aptuveni 60 koncertus gan Latvijā, gan ārzemēs. Latvijas Radio koris piecas reizes (1994., 2000., 2004., 2005. un 2007. gadā) saņēmis Lielo mūzikas balvu, kas ir augstākais profesionālo sasniegumu novērtējums Latvijā. 2008. gadā koris saņēma arī laikraksta „Diena” Gada balvu kultūrā. Kora kompaktdisks “On Photography” iekļuvis 2006. gada Lielbritānijas ierakstu gada balvas nominācijā Laikmetīgās mūzikas balva. Šis disks bija viens no 10 labākajiem mūzikas albumiem izdevuma „Gramophone” mūzikas izdevumu topā 2006. gada janvārī. Kā arī albums ir saņēmis Latvijas mūzikas izdevuma “Mūzikas saule” 2005. gada balvu — Labākais klasiskās mūzikas CD Latvijā. 2014. gada Grammy mūzikas balva nominācijā "labākais kora sniegums" "Grammy" piešķirta igauņu diriģentam Tenu Kaljustem par Arvo Perta opusa Adam's Lament izpildījumu, kurā piedalījās arī Latvijas Radio koris. 2020. gadā koris ieguva Starptautisko klasiskās mūzikas balvu (International Classical Music Awards) kora mūzikas ierakstu kategorijā ar Čaikovska sakrālās mūzikas albumu, kurā ieskaņota "Svētā Jāņa Zeltamutes liturģija" un "Deviņi garīgie dziedājumi".