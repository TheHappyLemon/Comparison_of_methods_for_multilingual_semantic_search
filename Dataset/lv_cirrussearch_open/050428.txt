Vecais Tomass (igauņu: Vana Toomas) ir vējrādis Igaunijas galvaspilsētas Tallinas rātsnama smailē, viens no pazīstamākajiem pilsētas simboliem. Vējrādis karavīra izskatā uz rātsnama smailes tika izveidots 1530. gadā. Leģenda par vējrādi, kura gan rakstos parādās tikai 1881. gadā, ir tāda, ka vējrādis nosaukts kāda zemas izcelsmes pilsētas sarga vārdā. Viduslaiku Tallinā pilsoņi tradicionāli sacentās loka šaušanā pa putna figūru kārts galā. Kādu gadu, pirms šāvēji bija paspējuši sākt sacensības, putnam trāpīja kāda zemas kārtas puiša Tomasa izšauta bulta. Pilsoņi nolēma puisi nevis sodīt par šādu uzdrīkstēšanos, bet uzaicināt Tomasu par pilsētas sargu. Kad Tomass jau bija vecs, pilsētas bērniem viņš bija pazīstams kā sargs, kurš dažkārt dalījis konfektes Tirgus laukumā. Kad Tomass nomira, bērni esot vecākiem jautājuši "Kur palicis Vecais Tomass?". Tāpēc rātsnama smailē esot uzlikts vējrādis Vecā Tomasa izskatā. Tagad vecāki varējuši bērniem stāstīt, ka Vecais Tomass pārcēlies uz torņa smaili, vēro viņus un, ja tie labi uzvedas, atstāj konfektes zem spilvena. Rātsnama smaile nodega Tallinas bombardēšanā 1944. gada 9. martā. 1952. gadā tā tika atjaunota ar Vecā Tomasa kopiju, bet oriģinālais Tomass tika novietots Rātsnamā. 1996. gadā smaile tika rekonstruēta un tās galā novietots jau trešais Tomass.