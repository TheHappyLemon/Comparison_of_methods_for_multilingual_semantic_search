Kārols I Roberts (ungāru: I. Károly Róbert, slovāku: Karol I. Róbert, horvātu: Karlo I. Robert, latīņu: Carolus I; dzimis 1288. gadā, miris 1342. gada 16. jūlijā) bija pirmais Anžū dinastijas Ungārijas un Horvātijas karalis no 1308. līdz 1342. gadam. Vectēvs, Neapoles karalis Kārlis II atsūtīja Kārolu I uz Ungāriju 1300. gadā, kad uz troni bija vairāki pretendenti, bet dažādās valsts daļās faktiski valdīja vietējie oligarhi. Neskaidrās situācijas dēļ karalis tika kronēts trīs reizes. Kārolam tomēr izdevās konsolidēt varu valstī un viņš kļuva par vienu no veiksmīgākajiem karaļiem Ungārijas vēsturē. Veica valsts pārvaldes reformas. Noorganizēja augstvērtīgu zelta monētu kalšanu. Ārpolitikā kopā ar Bohēmiju un Poliju veiksmīgi darbojās pret Hābsburgu interesēm.