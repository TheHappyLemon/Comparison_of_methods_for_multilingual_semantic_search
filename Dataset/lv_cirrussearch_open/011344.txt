Karaliskais cekulpingvīns (Eudyptes schlegeli) ir liela auguma pingvīnu dzimtas (Spheniscidae) jūrasputns. Ģeogrāfisko variāciju nav. Dažās sistemātikās karaliskais cekulpingvīns tiek sistematizēts kā zeltcekula pingvīna (Eudyptes chrysolophus) pasuga. Retos gadījumos abas pingvīnu sugas hibridizējas, lai gan arī citas pingvīnu sugas mēdz savā starpā hibridizēties. Līdzīgā nosaukuma dēļ to reizēm sajauc ar karalisko pingvīnu vai imperatorpingvīnu. Karaliskais cekulpingvīns ziemas mēnešos mājo aukstajā Dienvidu okeānā ap Antarktīdu, bet īsajā vasarā tas izkāpj uz cietzemes, lai perētu. Tas perē tikai Makvorija salā, kas atrodas uz dienvidiem no Jaunzēlandes.