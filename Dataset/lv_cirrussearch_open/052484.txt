Liaohe (ķīniešu: 辽河, Liáo Hé) ir upe Ķīnas ziemeļaustrumos, viena no septiņām galvenajām valsts upju sistēmām. Tās augštece Šarmuruna sākas Lielā Hingana un Žehes kalnu sadures vietā Iekšējās Mongolijas Čifenas municipalitātes Hišigtenu hošunā. Formāli Liaohe veidojas, saplūstot Sjiliaohes un Dunliaohes upēm. Plūst pa Mandžūrijas līdzenuma dienvidu daļu, ko sauc arī par Liaohes līdzenumu iesākumā austrumu virzienā, bet pēc saplūšanas ar Dunliaohi — dienvidu—dienvidrietumu virzienā un ietek Bohai jūras Liaodunas līcī. Lejtecē sadalās divās gultnēs — austrumu Daliaohe (‘Lielā Liaohe’) un rietumu Šuantaidzihe. Pagājušā gadsimta otrajā pusē veikto hidrogrāfisko darbu rezultātā Dalaohe ir nodalīta no Liaohes un veido atsevišķu upju sistēmu, bet Liaohe notek jūrā pa Šuantaidzihi. Upe kuģojama līdz Šuanliao pilsētai. Lielākās pietekas ir Huņhe, Taidzihe un Liuhe. Lielākās pilsētas krastos ir Paņdzjiņa un Tielina.