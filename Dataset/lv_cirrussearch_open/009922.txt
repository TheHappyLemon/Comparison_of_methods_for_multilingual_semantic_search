Džons Edgars Hūvers (angļu: John Edgar Hoover; dzimis 1895. gada 1. janvārī, miris 1972. gada 2. maijā) bija pirmais ASV Federālā izmeklēšanas biroja (FIB) direktors. 1924. gadā viņš tika apstiprināts par ASV Izmeklēšanas biroja direktoru un 1935. gadā bija viens no FIB izveidotājiem. FIB direktora amatā viņš palika līdz pat savai nāvei 1972. gadā. Hūvers savas darbības laikā izveidoja FIB par lielu un efektīvu noziedzības apkarošanas aģentūru, ieviešot vairākus modernus jauninājumus policijas tehnoloģijās kā centralizēta pirkstu nospiedumu kartotēka un tiesu medicīnas laboratorijas. Savas dzīves beigu posmā un pēc nāves Hūvers kļuva par pretrurnīgi vērtētu personību. Viņa kritiķi apsūdzēja viņu FIB jurisdikcijas pārkāpšanā. Viņš izmantoja FIB resursus, lai ietekmētu politiskos disidentus un aktīvistus, veidotu slepenas lietas par politiskajiem līderiem un vāktu pierādījumus, izmantojot neatļautas metodes. Hūvera ilgā un pretrunīgi vērtētā darbības perioda dēļ šobrīd FIB direktoru darbība ir ierobežota ar 10 gadu termiņiem.