Koronas-Foton (krievu: Коронас-Фотон) bija Krievijas kosmiskais aparāts, kas paredzēts Saules izpētei. Tas tika izstrādāts pēc Krievijas Federālās kosmiskās aģentūras pasūtījuma zinātniskās programmas KORONAS ietvaros. Pavadonis orbītā tika palaists 2009. gada 30. janvārī ar nesējraķeti Ciklon-3. Tas tika ievadīts solārsinhronā orbītā. Koronas-Foton darbība bija paredzēta trīs gadiem, bet 2009. gada 1. decembrī pavadoņa visa zinātniskā aparatūra tika izslēgta elektrosistēmas traucējumu dēļ. Problēmas ar aparatūras izslēgšanos bija sākušās jau oktobrī. 11. decembrī tika pazaudēti arī sakari. Problēmas radušās ķīmisko akumulatoru nepietiekamas elektroatdeves dēļ. Iespējams, ka konstruktori nebija pietiekami pareizi novērtējuši patērējamo jaudu akumulatoriem. Koronas-Foton bija Krievijas vienīgais zinātniskais pavadonis uz to brīdi.