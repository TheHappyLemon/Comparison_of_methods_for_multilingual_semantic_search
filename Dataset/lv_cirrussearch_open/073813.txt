Oto fon Gērike (vācu: Otto von Guericke, dzimis 1602. gada 30. novembrī [v.s. 20. novembrī], miris 1686. gada 21. maijā [v.s. 11. maijā]) bija vācu fiziķis, izgudrotājs, jurists un politiķis. Viņš kā vakuuma sūkņa izgudrotājs lika pamatus vakuuma fizikai. Vakuuma īpašības uzskatāmi parādīja Magdeburgas pusložu eksperimentā. Gērike izveidoja pirmo ūdens barometru, kuru varēja izmantot laika prognozei. Veicis nozīmīgus elektrostatikas eksperimentus. Gērike bija Magdeburgas mērs. Magdeburgā atrodas viņa vārdā nosauktā Oto fon Gērikes universitāte (Otto-von-Guericke Universität).