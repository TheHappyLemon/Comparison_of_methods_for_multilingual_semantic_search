Konstantīns Aleksandrs Peins (angļu: Constantine Alexander Payne; dzimis 1961. gada 10. februārī) ir amerikāņu kinorežisors, scenārists un producents. Peins vislabāk ir pazīstams ar filmām Citizen Ruth (1996), "Vēlēšanas" (1999), "Par Šmitu" (2002), "Sānceļi" (Sideways, 2004), "Pēcteči" (2011), "Nebraska" (2013) un "Samazināšana" (2017). Viņa filmas pazīstamas ar melno humoru un satīrisku amerikāņu sabiedrības attēlošanu. Par filmām "Sānceļi" un "Pēcteči" Peins saņēma Amerikas Kinoakadēmijas balvu kategorijā "Labākais adaptētais scenārijs". Trīs reizes nominēts arī kategorijā "Labākais režisors". 2017. gadā Metacritic 25 labāko 21. gadsimta režisoru sarakstā Peinu iekļāva otrajā vietā.