Aļina Kabajeva (krievu: Алина Маратовна Кабаева, tatāru: Älinä Marat qızı Qabayeva, Әлинә Марат кызы Кабаева; dzimusi 1983. gada 12. maijā) ir tatāru izcelsmes bijusī Krievijas mākslas vingrotāja un politiķe. Divas reizes piedalījusies olimpiskajās spēlēs (2000, 2004). 2000. gadā Sidnejā izcīnīja bronzas medaļu, bet 2004. gadā Atēnās — zelta medaļu daudzcīņā. Ar panākumiem startējusi Pasaules (9 zelta medaļas) un Eiropas čempionātā (15 zelta medaļas). Krievijas otra visu laiku veiksmīgākā mākslas vingrotāja pēc Jevgeņijas Kanajevas. Laikā no 2007. līdz 2014. gadam bijusi Krievijas Valsts domes deputāte, pārstāvējusi partiju "Vienotā Krievija". 2014. gada septembrī kļuvusi par Krievijas lielākā mediju konglomerāta Национальная Медиа Группа valdes priekšsēdētāju. 2014. gada ziemas olimpiskajās spēlēs Sočos piedalījās lāpas iedegšanā atklāšanas ceremonijā. Kopš 2008. gada plaši uzskatīta par Krievijas prezidenta Vladimira Putina mīļāko, tomēr abas puses atteikušās publiski komentēt savu personisko dzīvi. 2015. gadā klīnikā Šveicē A. Kabajevai piedzima meita, bet 2019. gadā Maskavā — dvīņi, divi dēli.