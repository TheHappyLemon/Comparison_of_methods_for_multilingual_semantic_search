Katažina Eva Skovroņska-Dolata (poļu: Katarzyna Ewa Skowrońska-Dolata; dzimusi 1983. gada 30. jūnijā Varšavā, Polijā) ir profesionāla poļu volejboliste, Polijas sieviešu volejbola izlases dalībniece. Pašlaik (2011) pārstāv Turcijas līgas klubu Fenerbahçe Acıbadem. Polijas izlases sastāvā viņa ir izcīnījusi zelta medaļu 2003. un 2005. gada Eiropas čempionātos. Piedalījusies 2008. gada Olimpiskajās spēlēs. Fenerbahçe Acıbadem sastāvā K. Skovroņska ir triumfējusi 2010. gada FIVB Pasaules klubu čempionātā. Šajā turnīrā viņa tika atzīta par turnīra vērtīgāko spēlētāju un bija labākā punktu guvēja visā turnīrā. 2010. gadā tika iegūts arī Turcijas Superkauss, 2010.—2011. gada CEV Čempionu līgā tika izcīnīta bronzas medaļa.