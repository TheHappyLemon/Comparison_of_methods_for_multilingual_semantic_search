Jarko Kalervo Nieminens (somu: Jarkko Kalervo Nieminen; dzimis 1981. gada 9. decembrī Masku, Somijā) ir bijušais profesionālais somu tenisists. Profesionāļa karjeru uzsāka 2000. gadā. J. Nieminena labākais sasniegums ATP tūres rangā ir 2006. gada 10. jūlijā sasniegtā 13. vieta, dubultspēlēs — 42. vieta (2008. gada 28. janvāris). Viņa treneris bija Jans de Vits (Jan de Witt). Karjeru beidzis 2015. gadā. Pēc karjeras beigām neatvadījās no sporta, bet gan pārstāvēja Tamperes klubu Somijas florbola līgā. J. Nieminens ir viens no visu laiku labākajiem un veiksmigākajiem somu tenisistiem. Viņš ir pirmais soms, kurš ir uzvarējis ATP vienspēļu turnīrā, visaugstāk ATP rangā nokļuvušais spēlētājs, kā arī pirmais soms, kurš Grand Slam vienspēlēs sasniedzis ceturtdaļfinālu. Karjerā J. Nieminens ir uzvarējis divos ATP vienspēļu turnīros, bet lielāko panākumu Grand Slam sacensībās viņš sasniedza 2005. gada ASV, 2006. gada Vimbldonas un 2008. gada Austrālijas atklātajos čempionātos, kuros tika līdz ceturtdaļfinālam. Piedalījies trijās Olimpiskajās spēlēs (2004, 2008, 2012).