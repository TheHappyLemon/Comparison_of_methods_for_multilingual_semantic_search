Haruki Murakami (japāņu: 村上 春樹, Murakami Haruki, dzimis 1949. gada 12. janvārī) ir japāņu rakstnieks. Viņa daiļliteratūras darbi ir guvuši kritiķu atzinību gan Japānā, gan ārzemēs, kā arī vairākas balvas, tai skaitā Franca Kafkas balvu un Jeruzalemes balvu. Pārtulkojis vairākus angļu valodas darbus japāņu valodā. Sarakstījis tādus darbus kā “Dejo, dejo, dejo", "Kafka liedagā", "Skarbā brīnumzeme un pasaules gals", "1Q84" triloģija, "Aitas medīšanas piedzīvojumi". Darbi tulkoti arī latviešu valodā. Jaunību pavadījis Kobē. Studējis dramaturģiju Vasedas Universitātē Tokijā. No 1974. līdz 1981. gadam bijis džeza bāra īpašnieks. Murakami tiek uzskatīts par nozīmīgu personu postmodernisma literatūrā. The Guardian žurnālists ir slavējis rakstnieku kā vienu no pasaulē labākajiem dzīvajiem romānu rakstītājiem. Vasedas Universitātē Japānas galvaspilsētā Tokijā izveidota rakstnieka Haruki Murakami bibliotēka-muzejs.