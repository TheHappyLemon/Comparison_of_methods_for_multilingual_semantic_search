"Divpadsmit saniknotu vīru" (angļu: 12 Angry Men) ir 1957. gada ASV filma, kuras režisors ir Sidnijs Lūmets (režisora kinodebija). Filma ir par 12 zvērinātajiem, kam ir jāizlemj, vai notiesātais ir pastrādājis noziegumu (un tāpēc notiesājams uz nāvi) vai arī nav. Saskaņā ar ASV likumdošanu šim lēmumam ir jābūt vienbalsīgam. Gandrīz visa filmas darbība notiek vienā telpā, vienīgi filmas sākumā ir aina pie tiesu nama un tiesas zālē, vēl divas īsas ainas tualetē, kā arī filmas beigās aina pie tiesas nama kāpnēm. Kopā pavadītais laiks ārpus galvenās darbības vietas ir 3 minūtes (filma ir 96 minūtes gara). Filmā netiek nosaukti cilvēku vārdi, vienīgi divi zvērinātie filmas beigās pasaka viens otram savējos, filmas laikā zvērinātie tiek identificēti ar numuru, apsūdzētais tiek identificēts kā "zēns" un aculiecinieki — kā "vecais vīrs" un "dāma pāri ielai". 1997. gadā izdots jauns filmas ekranizējums. 2007. gadā filma "Divpadsmit saniknotu vīru" iekļauta ASV Kongresa bibliotēkas Nacionālajā kino reģistrā kā kulturāli, vēsturiski vai estētiski nozīmīga filma.