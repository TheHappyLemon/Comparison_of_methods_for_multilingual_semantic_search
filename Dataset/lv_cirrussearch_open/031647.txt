"Prāta spēles" (angļu: Inside Out) ir 2015. gada ASV 3D datoranimācijas komēdijdrāmas filma, kuras režisors ir Pīts Dokters. Filma ir par 11 gadus vecas meitenes piecām personificētajām emocijām — Laimi, Nemieru, Niknumu, Nepatiku un Melanholiju —, kas palīdz aprast ar ģimenes pārvākšanos no mazpilsētas Minesotā uz dzīvi Sanfrancisko. Filmā lomas ieskaņojuši Eimija Polere, Filisa Smita, Bills Heiders, Lūiss Bleks, Mindija Kalinga. Latviski lomas ieskaņojuši Inga Misāne-Grasberga, Jana Kalniņa, Edgars Kaufelds, Imants Strads, Zane Aļļēna, Gerda Embure, Artūrs Dīcis. Filmas pirmizrāde notika Kannu kinofestivālā. Tās veidošanas laikā producentus konsultēja vairāki psihologi, kas palīdzēja uzlabot stāstu no profesionālā viedokļa. "Prāta spēles" ierindojās vairāku kritiķu 2015. gada labāko filmu sarakstos. Filma ieguva Amerikas Kinoakadēmijas balvu nominācijā "Labākā animācijas filma".