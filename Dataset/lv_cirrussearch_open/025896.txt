Kjū dārzs (angļu: Kew Gardens), formālais nosaukums: Kjū karaliskais botāniskais dārzs (Royal Botanic Gardens, Kew), ir botāniskais dārzs Londonas priekšpilsētā Kjū, Anglijā, Apvienotajā Karalistē. Šeit atrodas pasaulē lielākā augu kolekcija (apmēram 30 000 dažādu augu), te atrodas arī viens no pasaulē lielākajiem herbārijiem. Kjū dārzs ir viens no populārākajiem tūrisma objektiem Londonā, katru gadu to apmeklē vairāk nekā 1,35 miljoni cilvēku. 2003. gadā tas tika iekļauts UNESCO Pasaules mantojuma sarakstā. Kjū dārzs ir 121 hektāru liels.