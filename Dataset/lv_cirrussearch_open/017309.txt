Superdators ir dators ar lielāko aprēķinu ātrumu, ko ir iespējams sasniegt kādā datortehnikas attīstības laika posmā. Superdatori tika ieviesti 1960. gados, pirmais lielais liela skaita viendabīgu procesoru paralēlu slēgumu tipa multiprocesors ar 64 procesoriem ASV aizsardzības vajadzībām tika izveidots 1960. gadā. 1970. gados superdatoros bija tikai daži procesori, 1990. gados jau sāka parādīties datori ar vairākiem tūkstošiem procesoru. Superdatorus izmanto dažādās zinātnes nozarēs, piemēram, kodolfizikā, bioloģijā, astronomijā, meteoroloģijā, kā arī citu sarežģītu uzdevumu atrisināšanai. Pašlaik ātrākais dators pasaulē ir Japānā uzbūvētais Fugaku superdators — tā procesors vienā sekundē spēj izpildīt 540 kvadriljonus instrukciju (0,54 eksaFLOPS).