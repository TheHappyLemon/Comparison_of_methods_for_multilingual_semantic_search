Teniss 1904. gada vasaras olimpiskajās spēlēs bija viens no oficiālajiem sporta veidiem. Olimpisko spēļu programmā tas tika iekļauts trešo reizi. Tenisa turnīrs norisinājās Sentluisā no 29. augusta līdz 3. septembrim. Šajā reizē tika sadalīti tikai divi medaļu komplekti: vīriešu vienspēlēs un vīriešu dubultspēlēs. No 36 dalībniekiem (tikai vīrieši) 35 tenisisti pārstāvēja ASV, bet 1 tenisists Vāciju. Visas medaļas izcīnīja ASV pārstāvji. Bīlss Vraits bija vienīgais tenisists, kurš šajās olimpiskajās spēlēs izcīnīja divas zelta medaļas. 1904. gada olimpisko spēļu tenisa turnīrs tika aizvadīts māla seguma kortos.