Vūda līcis Vūda līcis (angļu: Wood Bay) ir līcis Viktorijas Zemes piekrastē, Rosa jūras rietumu krastā, daļa no Skota krasta. Ziemeļos to norobežo Džonsona rags un Eivieitora glečera mēle (atdala no Lēdijas Ņūnisas līča), dienvidos - Vašingtona rags (atdala no Teranovas līča). Līcis ir ap 50 km plats jūras pusē un iestiepjas zemē par ~35 km. Galvenie ģeogrāfiskie objekti ir aktīvais vulkāns Melburna kalns dienvidrietumu krastā un līcī ieplūstošais Tinkera glečers ar ap 10 km garo ledus mēli. Netālu no Džonsona raga atrodas nelielā Keja sala. Līci 1841. gada februārī atklāja Džeimsa Rosa ekspedīcija un nosauca kuģa Erebus leitnanta Džeimsa Vūda (James F.L. Wood) vārdā.