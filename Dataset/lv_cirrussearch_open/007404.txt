Murata ezers (arī Murats; igauņu: Murati järv) ir ezers Alūksnes augstienē uz Latvijas un Igaunijas robežas. Izvietojies Alūksnes novada Ziemeru pagastā Veclaicenes aizsargājamo ainavu apvidū. Ezera platība 66 ha, no tiem 11,2 Latvijas teritorijā. Krasti zemi, lēzeni; dibens — dūņains. Ietek Kūra un Alumē (Igaunijā), iztek Vaidava. Makrofīti: vilkvālītes, meldri, niedres, doņi, glīvenes, elodejas, ūdensrozes, lēpes. Mīt līnis, līdaka, asaris, rauda, plaudis.