Sorcerer ir 1977. gada ASV trillera filma, kuras režisors un producents ir Viljams Frīdkins. Filmā galvenās lomas atveido Rojs Šeiders, Bruno Kremērs, Fransisko Ravals un Amidū. Filma ir balstīta uz 1950. gada franču rakstnieka Žorža Arno romāna Le Salaire de la peur un tā tiek uzskatīta par franču filmas "Maksa par bailēm" (1953) rimeiku. Filma ir par četriem, ar dažādu pagātni, svešiniekiem no visas pasaules, kuri satiekas Kolumbijas ciemā, kur viņi ir norīkoti, lai pārvestu vecu un ārkārtīgi nestabilu dinamītu. Filmas Sorcerer filmēšana notika Dominikānā. Frīdkina konflikti ar filmēšanas komandu un grūtības ar filmēšanu, sadārdzināja filmas uzņemšanu līdz 22 miljoniem ASV dolāriem. Augošās izmaksas prasīja divu lielāko filmu studiju, Universal Pictures un Paramount Pictures, iesaistīšanos. Filma izdošanas brīdī saņēma negatīvas kritiķu atsauksmes. Filma ASV nopelnīja tikai 5,9 miljonus dolārus. Vairāki kritiķu un pats Frīdkins komerciālo neveiksmi skaidroja ar to, ka filma iznāca gandrīz vienā laikā ar filmu "Zvaigžņu kari", kas ātri kļuva par popkultūras fenomenu. Sorcerer mūsdienās tiek uzskatīta par meistardarbu, kā ar par vienu no 70. gadu labākajām amerikāņu filmām. Frīdkins Sorcerer uzskata par vienu no savām labākajām filmām, kā arī par filmu, ko bija visgrūtāk uzņemt. Panākumus guva filmas skaņu celiņš, kuras autori bija grupa Tangerine Dream.