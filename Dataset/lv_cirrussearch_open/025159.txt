Koordinātas: 47°55′22″N 38°44′25″E﻿ / ﻿47.92278°N 38.74028°E﻿ / 47.92278; 38.74028 Savurmohila (ukraiņu: Савур-могила, krievu: Саур-Могила) ir paugurs Ukrainas austrumos, viena no Doņecas skrausta augstākajām virsotnēm. Izvietojies Luhanskas apgabala dienvidos netālu no Luhanskas apgabala, Doneckas apgabala un Krievijas robežu trijpunkta. Virsotnē 1967. gadā izbūvēts Otrā pasaules kara piemiņas memoriāls. Savurmohila ir erodēts Doņecas skrausta atzars, lielākoties veidots no smilšakmens, sastopamas arī kalnu kristāla drūzas. Paugura maksimālais augstums ir 277,9 m vjl. Virsotnē 2. gadu tūkstotī p.m.ē. uzbērts 4 m augsts kurgāns 32 m diametrā. Apkārtnes līdzenā reljefa dēļ paugurs redzams no 30—40 km attāluma; no tā virsotnes skaidrā laikā var redzēt 90 km attālu esošo Azovas jūru. Paugura nosaukums, domājams, cēlies no tjurku sauyr — ‘zirga mugura’, vai arī no sarmatu (savromatu) cilts nosaukuma. Arheoloģiski kurgāns pirmoreiz pētīts 1864. gadā. Zem kurgāna atrodas guļbūvju laikmeta kultūras akmens apbedījumu kamera, kas pētīta 1960. gados. Savurmohila ir militārā ziņā dominējoša virsotne pār plašu apkārtni un ap to norisinājušās sīvas kaujas gan Otrajā pasaules kara laikā, gan arī 2014. gada Ukrainas antiteroristiskās operācijas laikā pret Krievijas atbalstītajiem separātistu grupējumiem par Ukrainas—Krievijas robežas kontroli.