"Mierinājuma kvants" (angļu: Quantum of Solace) ir 2008. gada Apvienotās Karalistes spiegu filma, kuras režisors ir Marks Forsters. Šī ir divdesmit otrā filma par Džeimsu Bondu. Filma ir tiešs turpinājums filmai "Kazino Royale". "Mierinājuma kvants" ir otrā filma, kur Džeimsu Bondu attēlo Denjels Kreigs. Filmā Bonds cīnās pret bagātu uzņēmēju Dominiku Grīnu, Quantum organizācijas locekli, kas plāno veikt valsts apvērsumu Bolīvijā, lai pārņemtu kontroli valsts ūdens piegādē. Galvenās lomas atveido Denjels Kreigs, Olga Kuriļenko, Metjū Amalriks, Džemma Artertone, Džūdija Denča, Džefrijs Raits, Džankarlo Džanīni. Filmas pirmizrāde notika 2008. gada 29. oktobrī Londonā.