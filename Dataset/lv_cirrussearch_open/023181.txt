Edvards Goldenbergs Robinsons (angļu: Edward Goldenberg Robinson; dzimis Emanuels Goldenbergs (ivritā: עמנואל גאָלדנבערג); 1893. gada 12. decembrī, miris 1973. gada 26. janvārī) bija Rumānijas ebreju ģimenē dzimis amerikāņu aktieris. Viņš bija populārs Holivudas "zelta laikmeta" aktieris, pazīstams ar gangstera lomām, piemēram, filmās Little Caesar un "Kīlargo". Tāpat tēlojis tādās filmās kā "Dubultā apdrošināšana", The Ten Commandments un "Zaļais soilents". Saņēmis Kinoakadēmijas goda balvu. 1999. gadā Amerikas Kinoinstitūts ierindoja Robinsonu 24. vietā izcilāko vīriešu kārtas zvaigžņu sarakstā.