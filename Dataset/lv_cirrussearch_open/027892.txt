Pekinas metro (ķīniešu: 北京地铁, 北京地鐵) ir metro sistēma Ķīnas galvaspilsētā un otrajā lielākajā pilsētā Pekinā, kas ir sākusi darboties 1969. gada 1. oktobrī un ir vecākais Ķīnas metro tīkls. Metro sastāv no astoņpadsmit līnijām un trīs simti deviņpadsmit stacijām. Kopējais līniju garums sasniedz 527 kilometrus. Pēc 2014. gada datiem, katru dienu Pekinas metro pārvadā 9,278 miljonus pasažieru, bet gada laikā 3,387 miljardus pasažieru. Pekinas metro īpašnieks ir Pekinas pilsēta. Pekinas metro ir visnoslogotākā metro līnija pasaulē pēc pārvadāto pasažieru skaita un otrais lielākais metro tīkls pasaulē aiz Šanhajas metro pēc kopējā līniju garuma. Līdz 2002. gadam Pekinas metro sastāvēja no divām līnijām un kopš 2003. gada ir uzsākta Pekinas metro paplašināšana. Līdz 2015. gada beigām ir plānots metro līniju paplašināt līdz deviņpadsmit līnijām ar kopējā garumu 708 kilometri, bet līdz 2020. gadam ir plānots, ka metro līniju kopējais garums sasniegs 1050 kilometrus.