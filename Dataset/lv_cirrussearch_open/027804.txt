Vahanu jeb vahi valoda ir indoeiropiešu saimes austrumirāņu atzara valoda, kurā runā galvenokārt vahani to kompaktos apdzīvotības areālos Pamira dienvidos un Hindukuša ziemeļaustrumos. Valodu prot no 50 000 līdz 75 000 cilvēku. Lai arī vahanu apdzīvotais pamatareāls ir Pandžas un tās satekupju Pāmiras un Vāhānas ielejas uz Afganistānas un Tadžikistānas robežas, lielākais valodas pratēju kopums dzīvo Pakistānas ziemeļos. Līdz nesenam laikam vahanu valodai nebija savas rakstības, bet mūsdienās Afganistānā izstrādāta rakstība uz arābu alfabēta pamata, Tadžikistānā kopš 2001. gada — kirilicas, bet Pakistānā tiek izstrādāta rakstība latīņu alfabētā.