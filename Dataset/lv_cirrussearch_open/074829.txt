Boja ir speciālas konstrukcijas un krāsojuma peldošais navigācijas līdzeklis, kas kalpo kuģu ceļu, jūras vai ostu kanālu, enkurvietu, kuģošanai bīstamu šķēršļu un citu jūras navigācijai bīstamu vietu iezīmēšanai. Nostiprināts pie ūdenskrātuves dibena ar enkuru vai trošu palīdzību. Atkarībā no funkcijām un nozīmes, bojas tiek dažādi krāsotas. Ass boja — boja, kas norāda drošas kuģošanas vietu ap to, t.i. kanāla vidus boja. Atsevišķas bīstamības bojas — bojas, kas apzīmē atsevišķas kuģošanai bīstamas vietas, kurām apkārt ir navigācijai piemēroti apstākļi. Avārijas vraku bojas — bojas, ko izmanto tikko nogrimušu vraku apzīmēšanai, ja tas rada kuģošanai paaugstinātu bīstamību. Kardinālās bojas — bojas, kas norāda, kura to puse (ziemeļu — N, austrumu — E, dienvidu — S, rietumu — W) ir droši kuģojama. Speciālās nozīmes bojas — bojas, ko izmanto īpašu vietu vai īpatnību norādīšanai navigācijā. Kuģu ceļa bojas jeb farvatera bojas - bojas, ko izmanto kuģu ceļa ieiešanai ostā iezīmēšanai: kuģim nākot no reida jūrā uz ostu, kuģu ceļu jeb farvateru iezīmē ar sarkanām bojām tā kreisā un zaļām bojām tā labā borta pusē.