Telavivas "Maccabi" ir profesionāls Izraēlas futbola klubs no Telavivas. Dibināts 1906. gadā, pašlaik spēlē Izraēlas Premjerlīgā. Tas ir titulētākais Izraēlas klubs. Kluba futbolisti ir 23 reizes izcīnījuši Izraēlas čempiontitulu, vietējam čempiontitulam tiek pielīdzīnāta arī uzvara Telavivas apgabala čempionātā 1939. gadā. Komanda ir arī 23 reizes uzvarējusi Izraēlas kausa izcīņā. Kluba panākumu vidū ir arī septiņi Izraēlas superkausi un seši Toto kausi. 2004.—2005. gada sezonā pirmo reizi iekļuva UEFA Čempionu līgas grupu turnīrā. Telavivas "Maccabi" ir vienīgais Izraēlas klubs, kas nav izkritis no valsts augstākās līgas. Mājas spēles aizvada Bloomfield stadionā, kura ietilpība ir 29 400 vietu. Klubā ir spēlējis Latvijas futbolists Andrejs Prohorenkovs.