Šis raksts ir par Maskavas futbola klubu. Par citām jēdziena CSKA nozīmēm skatīt nozīmju atdalīšanas lapu. Profesionālais futbola klubs CSKA (krievu: Профессиональный футбольный клуб ЦСКА) ir Krievijas futbola klubs no Maskavas. CSKA ir viens no vecākajiem un titulētākajiem Krievijas futbola klubiem, dibināts 1911. gadā. Spēlē Krievijas futbola augstākajā līmenī — Premjerlīgā. Kluba futbolisti ir seškārtēji Krievijas čempioni, septiņkārtēji Krievijas kausa ieguvēji un septiņkārtēji Krievijas superkausa ieguvēji. PSRS laikā kļuvuši par septiņkārtējiem čempioniem un piecas reizes izcīnījuši PSRS kausu. CSKA ir arī pirmais Krievijas klubs, kurš ir ieguvis kādu no Eiropas klubu kausiem — 2005. gadā tika izcīnīts UEFA kauss. Mājas spēles pašlaik aizvada 2016. gadā atklātajā VEB Arena stadionā, kura ietilpība ir 30 000 skatītāju vietu. No 2011. līdz 2017. gadam klubu pārstāvēja Latvijas izlases spēlētājs Aleksandrs Cauņa. No 2001. līdz 2005. gadam klubā spēlēja Juris Laizāns.