Arturs Hillers Penns (angļu: Arthur Hiller Penn, dzimis 1922. gada 27. septembrī, miris 2010. gada 28. septembrī) bija amerikāņu kino, teātra un televīzijas režisors un producents, uzskatīts par vienu no "Jaunās Holivudas" (New Hollywood) jeb "amerikāņu jaunā viļņa" pārstāvjiem. 1960. gados režisējis tādas kritiķu atzītas filmas kā drāmu The Chase (1966), biogrāfisko kriminālfilmu "Bonija un Klaids" (Bonnie and Clyde, 1967) un komēdiju Alice's Restaurant (1969). Vēlāk panākumus guva arī vesterna filma Little Big Man (1970). Filmas Night Moves (1975) un The Missouri Breaks (1976) bija finansiāli neveiksmīgas, tomēr pirmā no tām saņēma pozitīvas kritiķu atsauksmes. 1990. gados vairāk strādājis par teātra un televīzijas režisoru, bijis seriāla "Likums un kārtība" izpildproducents. Par filmām The Miracle Worker (1962), "Bonija un Klaids" un Alice's Restaurant, Pennu nominēja Amerikas Kinoakadēmijas balvai kategorijā "Labākais režisors".