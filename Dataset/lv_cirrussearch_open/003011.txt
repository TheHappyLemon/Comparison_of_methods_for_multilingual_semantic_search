Daniele De Rosi (itāļu: Daniele De Rossi; dzimis 1983. gada 24. jūlijā Romā) ir Itālijas futbola treneris un bijušais futbolists, spēlēja pussarga pozīcijā, bijis Itālijas futbola izlases dalībnieks. 18 gadus spēlējis savas dzimtās pilsētas Romas klubā AS Roma. Kopš 2024. gada janvāra ir AS Roma galvenais treneris. Kopā ar Itālijas izlasi triumfēja 2006. gada FIFA Pasaules kausa izcīņā. 2010. gada FIFA Pasaules kausa izcīņas finālturnīrā guva pirmos vārtus Itālijas izlasei šajā turnīrā. 2017. gada 13. novembrī paziņoja par karjeras beigšanu valstvienībā. Pēc spēlētāja karjeras beigām kļuva par treneri. 2020. gada Eiropas čempionātā bija viens no Roberto Mančīni asistentiem, palīdzot komandai kļūt par Eiropas čempioniem. No 2022. gada oktobra līdz 2023. gada februārim bija B sērijas kluba SPAL galvenais treneris. 2024. gada 16. janvārī tika iecelts par AS Roma galveno treneri, stājoties amatā Žuzē Mouriņu vietā.