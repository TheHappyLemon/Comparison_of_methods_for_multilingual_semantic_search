Tatjana Černova (krievu: Татьяна Сергеевна Чернова; dzimusi 1988. gada 29. janvārī Krasnodarā, Krievijas PFSR, PSRS) ir bijusī krievu vieglatlēte, septiņcīņniece. Piedalījusies divās olimpiskajās spēlēs (2008, 2012). Abās sākotnēji bija izcīnījusi bronzas medaļu septiņcīņā, taču dopinga pārkāpumu dēļ abas medaļas tika atņemtas. Viņa ir uzvarējusi 2005. gada Pasaules jaunatnes čempionātā un 2006. gada Pasaules junioru čempionātā. Viņas personīgais rekords septiņcīņā ir 6618 punkti, ko viņa sasniedza 2008. gadā. 2007. gadā sasniegtie 6768 punkti ir visu laiku labākais rezultāts starp junioriem, taču tas netika atzīts par rekordu, jo tika pārsniegta atļautā vēja norma. 2011. gada Pasaules čempionātā sasniedza rezultātu 6880 punkti, bet tas vēlāk tika anulēts. Pēc vairākām dopinga provju analīzēm Černovai ir atņemtas 2008. gada Pekinas olimpisko spēļu bronzas medaļa septiņcīņā un 2012. gada Londonas olimpisko spēļu bronzas medaļa septiņcīņā, kā arī 2011. gada pasaules čempiones tituls.