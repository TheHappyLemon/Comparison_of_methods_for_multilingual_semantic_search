"Sinfonietta Rīga" ir Latvijas kamerorķestris, kas izveidots 2006. gada 17. jūlijā. Kamerorķestra mākslinieciskais vadītājs ir Normunds Šnē un tajā muzicē 34 mūziķi, kas spēlē vijoles, altus, čellus, kontrabasus, flautas, obojas, klarnetes, fagotus, mežragus, trompetes un sitamos instrumentus. Regulāri sadarbojas ar dažādiem pašmāju un ārzemju viesmāksliniekiem. Kamerorķestris saņēmis Latvijas Lielo Mūzikas balvu 2007. gadā par izcilu un daudzveidīgu koncertdarbību, un 2008. gadā par izcilu interpretāciju. 2014. gada Grammy balvu kategorijā "Labākais kora sniegums" saņēma kompānijas ECM izdotais albums ar igauņu komponista Arvo Perta opusu Adam's Lament, kura ierakstā piedalījies arī Latvijas Radio koris un "Sinfonietta Rīga". 2017. gadā stīgu kvartets Sinfonietta Rīga piedalījās smilšu animācijas koncertā “Titāniks” kopā ar smilšu kino mākslinieci Tatjanu Gavriļenko.