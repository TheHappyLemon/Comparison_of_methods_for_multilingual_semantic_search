"Fabelmeni" (angļu: The Fabelmans) ir 2022. gada ASV pieaugšanas drāmas filma. Filmas režisors ir Stīvens Spīlbergs, scenārija autori un producenti ir Tonijs Kušners un Spīlbergs. Tas ir daļēji autobiogrāfisks stāsts, kas brīvi balstīts uz Spīlberga pusaudža gadiem un pirmajiem soļiem filmu veidošanā, un tas pasniegts kā stāsts par izdomātu personu Semiju Fabelmenu, jaunieti, topošo kinorežisoru, kurš pēta, kā filmu spēks var palīdzēt viņam ieraudzīt patiesību par savu dzīvi nelabvēlīgā ģimenē un apkārtējiem ļaudīm. Semija lomu atveido Gebriels Labels, bet otrā plāna lomās filmējās Mišela Viljamsa, Pols Deino, Sets Rogens un Džads Hiršs. Filma veltīta Spīlberga vecāku Lī Adleres un Arnolda Spīlberga piemiņai, kuri nomira 2017. un 2020. gadā. Filmu veidoja Spīlberga studija Amblin Entertainment sadarbībā ar studiju Reliance Entertainment. Spīlbergs šo projektu kopā ar savu māsu Ennu jau uzsāka 1999. gadā, sarakstot scenāriju ar nosaukumu I'll Be Home. Viņam bija bažas par savas ģimenes stāsta izklāstīšanu, jo bažījās, ka var ciest viņa vecāki, un tādēļ projektu aizturēja. Spīlbergs 2019. gadā atkārtoti pārskatīja projektu kopā ar scenāristu un biežas sadarbības partneri Toniju Kušneru, kamēr viņi strādāja pie filmas "Vestsaidas stāsts", un pabeidza scenāriju 2020. gada nogalē. Filmas izstrāde oficiāli sākās drīz pēc tam, aktieru atlase notika no 2021. gada marta līdz maijam. Filmēšana sākās jūlijā Losandželosā un noslēdzās septembrī. Filmas "Fabelmeni" pasaules pirmizrāde notika 2022. gada 10. septembrī Toronto Starptautiskajā kinofestivālā, kur tā ieguva People's Choice balvu. ASV kinoteātros ierobežotos seansos filmu sāka demonstrēt no 11. novembra, bet no 23. novembra filmu visos ASV kinoteātros izplatīja Universal Pictures. Latvijā filmas pirmizrāde paredzēta 2023. gada 3. februārī. Filma saņēma pozitīvas kritiķu atsauksmes par aktierspēli, Spīlberga režiju, scenāriju, operatora darbu un Džona Viljamsa skaņas celiņu. National Board of Review un Amerikas Kinoinstitūts to nosauca par vienu no desmit labākajām 2022. gada filmām, tādējādi šī ir otrā Spīlberga filma pēc kārtas, kas saņēmusi šo atzinību pēc filmas "Vestsaidas stāsts". Neskatoties uz pozitīvajām atsauksmēm, filma ir kases izgāšanās, nopelnot tikai 8,9 miljonus ASV dolāru pie 40 miljonu dolāru budžeta, kļūstot par vismazāk pelnošo Spīlberga karjeras filmu. Filma saņēma piecas nominācijas 80. Zelta globusa balvai, bet ieguva divas: kategorijās "Labākā drāmas filma" un "Labākais režisors" (Spīlbergs). Vēl filma saņēmusi 11 nominācijas 28. Kritiķu izvēles balvai, tostarp kategorijā "Labākā filma".