2019. gada Pasaules čempionāts biatlonā notika Estešundā, Zviedrijā, laikposmā no 7. līdz 17. martam. Čempionātā sacensības notika 12 disciplīnās: sprintā, iedzīšanā, individuālajā distancē, masu startā un stafetēs vīriešiem un sievietēm, kā arī 2 jauktajās stafetēs. Jauktā pāru stafete pasaules čempionāta programmā bija iekļauta pirmo reizi. Visās disciplīnās iegūtie punkti tika ieskaitīti 2018.—2019. gada Pasaules kausa kopvērtējumā. Estešunda par pasaules čempionāta norises vietu tika apstiprināta 2014. gada 7. septembrī. Uz čempionāta rīkošanu pretendēja arī Antholca (Itālija), Nove Mesto (Čehija) un Hantimansijska (Krievija). Šī būs trešā reize, kad Estešunda rīko pasaules čempionātu biatlonā, iepriekšējās reizes tas šajā vietā risinājās 1970. un 2008. gadā. Visveiksmīgākā izlase bija Norvēģija, kas izcīnīja piecas zelta medaļas, savukārt individuāli labākos rezultātus sasniedza Juhanness Tīngnēss Bē, kuram četras zelta un viena sudraba godalga. Dāmām visveiksmīgākā bija Marte Olsbu-Reiselanne, kura izcīnīja trīs zelta medaļas (visas stafetēs).