"Trakie suņi" (angļu: Reservoir Dogs) ir 1992. gada ASV kriminālfilma, kuras režisors un producents ir Kventins Tarantīno. Filmā galvenās lomas atveido Hārvijs Keitels, Tims Rots, Kriss Pens, Stīvs Bušemi, Lorenss Tīrnijs, Maikls Madsens, Kventins Tarantīno un Edvards Bankers, kuri atveido dimantu zagļus, un kuru plānotā dārglietu veikala aplaupīšana noiet greizi. Filmā tiek attēloti notikumi pirms un pēc aplaupīšanas, bet ne pati aplaupīšana. Tajā ir daudz motīvu, kas vēlāk kļuvuši par Tarantīno iezīmēm — vardarbīga noziedzība, atsauces uz popkultūru, rupjības un nelineāra sižeta līnija. "Trakie suņi" ir kļuvusi par kulta filmu, kā arī tā tiek uzskatīta par vienu no visu laiku labākajām neatkarīgajām filmām. Filma saņēma pozitīvas kritiķu atsauces, kaut gan filmas ienākumi bija tikai 2,8 miljoni dolāru. "Trakie suņi" ieguva lielāku popularitāti pateicoties Tarantīno nākamajai filmai "Lubene" (1994).