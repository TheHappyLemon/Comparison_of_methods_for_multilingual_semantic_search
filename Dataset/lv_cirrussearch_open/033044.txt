Aušra Augustinavičūte (Aušra Augustinavičiūtė; dzimusi 1927. gada 4. aprīlī, mirusi 2005. gada 19. augustā) bija Lietuvas ekonomiste, socioloģe; socionikas teorijas pamatlicēja. A. Augustinavičūte dzimusi netālu no Kauņas. 1956. gadā absolvēja Viļņas Universitāte ekonomikas fakultāti finansista specialitātē. Strādāja Lietuvas PSR Finanšu ministrijā un pasniedza politekonomiju vairākās Viļņas mācību iestādēs. 1960. gados Aušra Augustinavičūte viena no pirmajām PSRS sāka pētīt socioloģiju (Padomju Savienībā līdz 1960. gadu beigām socioloģija tika uzskatīta par "buržuāzijas pseidozinātni"). Bez tam viņa nodarbojās arī ar ģimenes attiecību problēmām un seksoloģiju. Aušra Augustinavičūte iepazinās ar Freida psihoanalīzi, Junga tipoloģiju un Kepinska informācijas metabolisma teoriju. 1968. gadā Augustinavičūte saprata, ka var paplašināt Junga koncepciju, izveidojot psihhes astoņu komponentu modeli, tādējādi liekot pamatus socionikai. 1978. gadā iznāca pirmie darbi socionikā: viņa uzrakstīja rakstu "Erotisko jūtu relativitātes teorija" un samizdatā publicēja grāmatas "Cilvēka duālā daba" pirmo versiju. 1980. gadā Augustinavičūte žurnālā Mokslas ir technika publicēja rakstu par informācijas metabolisma modeli (A modelis). To asi kritizēja daļa Lietuvas psihologu, bet lasītājos raisīja lielu interesi. 1980. gados viņa izdeva virkni darbu socionikā. Augustinavičūte piedalījās daudzās konferencēs PSRS socioloģijas, psiholoģijas un pedagoģijas jomā, skaidrojot socionikas koncepciju un metodes; vadīja lekcijas Lietuvā, Krievijā un Ukrainā. 1990. gados socionikas teorija sāka plaši izplatīties bijušās PSRS valstīs un ārpus tām. 1990. gados Aušras Augustinavičūtes veselība sāka pasliktināties, un viņa pamazām atstāja aktīvu zinātnisko darbību, bet periodiski piedalījās konferencēs.