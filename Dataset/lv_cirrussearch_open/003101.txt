Šis raksts ir par vieglatlētu. Par angļu 17. gadsimta dramturgu skatīt rakstu Bens Džonsons (literāts). Bendžamins Sinklērs Džonsons (angļu: Benjamin Sinclair "Ben" Johnson; dzimis 1961. gada 30. decembrī Falmotā, Jamaikā) ir bijušais jamaikiešu izcelsmes Kanādas vieglatlēts, startējis sprinta distancēs. B. Džonsons uz Kanādu emigrēja 1976. gadā. Viņš bija viens no vadošajiem sprinteriem 1980. gados, kad izcīnīja 2 bronzas medaļas Olimpiskajās spēlēs un zeltu, kas vēlāk viņam tika atņemts par dopinga lietošanu. 1987. gada Pasaules čempionātā un 1988. gada Vasaras Olimpiādē viņš uzstādīja Pasaules rekordus, taču tika diskvalificēts par dopinga lietošanu un zaudēja Olimpiskā čempiona titulu un abus rekordus.