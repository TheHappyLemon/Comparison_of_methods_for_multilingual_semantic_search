EUTELSAT 33E (agrākie nosaukumi HOT BIRD 10, ATLANTIC BIRD 4A, Nilesat 104, EUTELSAT 3C, EUTELSAT HOT BIRD 13D) ir Francijas uzņēmuma Eutelsat sakaru pavadonis. Orbītā palaists 2009. gada februārī. Tas nodrošina televīzijas un radio retranslācijas pakalpojumus Eiropai, Ziemeļāfrikai un Vidējiem Austrumiem un Centrālāzijai. Kosmisko aparātu izgatavoja Francijā reģistrēts uzņēmums Astrium uz platformas Eurostar-3000 bāzes. Tā starta masa bija 4892 kg, izmēri 2,7 x 3,4 x 6,3 m, saules bateriju paneļu pletums 38 m. Pavadonī uzstādīti 64 Ku raidītāji. 2006. gada oktobrī Eutelsat noslēdza līgumu ar Astrium par kosmiskā aparāta HOT BIRD 10 izgatavošanu, kas būtu identisks HOT BIRD 8 un HOT BIRD 9. HOT BIRD 10 tika palaists 2009. gada 12. februārī 22:09 UTC ar nesējraķeti Ariane 5ECA (lidojums VA-215) no Gviānas kosmiskā centra. Kopā ar to palaists arī sakaru pavadonis NSS-9 un nanopavadoņi Spirale-A un Spirale-B. Ģeostacionāro orbītu HOT BIRD 10 sasniedza ar saviem dzinējiem. Sākotnēji Tas tika novietots ģeostacionārās orbītas punktā 7° rietumu garuma. 2009. gada 24. martā Eutelsat noslēdza līgumu ar Ēģiptes sakaru uzņēmumu Nilesat par ģeostacionārās orbītas punkta 7° rietumu garuma kopēju izmantošanu. Līdz ar to HOT BIRD 10 tika izmantots kopēji ar nosaukumu ATLANTIC BIRD 4A. 2011. gada 24. oktobrī visi ATLANTIC BIRD 4A televīzijas kanāli tika pārslēgti uz ATLANTIC BIRD 7. Novembrī ATLANTIC BIRD 4A tika pārvietots uz punktu 3° A un pārsaukts par EUTELSAT 3C. 2013. gada jūlijā EUTELSAT 3C tika pārvietots uz pozīciju 13° austrumu garuma un pārdēvēts par EUTELSAT HOT BIRD 13D. Tur tas atradās kopā ar EUTELSAT HOT BIRD 13B un EUTELSAT HOT BIRD 13C. 2016. gadā EUTELSAT HOT BIRD 13D tika pārvietots uz punktu 13° austrumu garuma un pārdēvēts par EUTELSAT 33E.