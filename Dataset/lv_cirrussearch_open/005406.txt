Aristokrātija (sengrieķu: ἀριστοκρατία (aristokratia), no ἄριστος (aristos) — 'labākais'; κράτος (kratos) — 'vara') ir valsts pārvaldes forma, kur valsts vara koncentrējas šaura valsts iedzīvotāju loka — aristokrātu — rokās. Aristokrāti šo statusu var ieņemt, pateicoties tam, ka izglītības, kultūras, gudrības, slavenu priekšteču vai pārticības ziņā tiek uzskatīti par piemērotākajiem valsts vadīšanai. Teorētiski aristokrātiska valsts pārvaldes forma ir vidū starp monarhiju, kur vara koncentrējas viena cilvēka rokās, un demokrātiju, kur vara nomināli pieder visiem valsts pilsoņiem un to tieši realizē to vēlēti pārstāvji. Aristokrātiska valsts pārvaldes forma pastāvēja atsevišķos Senās Grieķijas, Senās Romas, kā arī viduslaiku vēstures posmos. Mūsdienās aristokrātiskas valsts pārvaldes formas nepastāv, lai gan atsevišķi elementi sastopami daudzu valstu pārvaldes institūcijās.