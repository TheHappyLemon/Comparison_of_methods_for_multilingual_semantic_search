Sendmail (no angļu: ' "sūtīt vēstuli") ir e-pasta vēstuļu pārsūtīšanas aģents (mail transfer agent - MTA), kas plaši izplatīts UNIX vidē, bet ir adaptēts arī gandrīz visām operētājsistēmām. Tā ir īpašniekprogrammatūra, bet ir brīvi izplatāma. Sendmail atbalsta dažādus e-pasta pārsūtīšanas protokolus: SMTP, ESMTP, DECnet mail11, HylaFax, QuickPage un UUCP. Sākot ar versiju v8.12 (2001. gada septembrī), tajā iekļauts milteru (ārējas vēstuļu filtru programmas) atbalsts. Sendmail darbojas kā e-pasta serveris, kas nodrošina pasta sūtījumu saņemšanu un nosūtīšanu. Tīkla DNS serveris satur informāciju par to, kurā datorā darbojas Sendmail serveris, un tieši tam tiek pārsūtītas visas vēstules. Tas pārskata visus ziņojumu, kas saņemti no citiem datoriem ārpus lokālā tīkla, un pārsūta tos to datoru lietotājiem, kurus tas apkalpo. Programma arī apstrādā tās vēstules, kuras lokālie lietotāji sūta attālinātajiem lietotājiem, un nosaka, kurš dators sūtījis ziņojumu. 1979. gadā ARPANET izlaida e-pasta pārsūtīšanas programmu delivermail, kura bija 4.0 un 4.1 BSD komplektā un darbojās ar FTP palīdzību un NCP tīkla protokolu. Ēriks Olmens (Eric Allman), kurš uzrakstīja delivermail, ķērās pie attīstītākas programmas, kas darbotos ar SMTP protokolu un izmantotu DNS. 1983. gadā sendmail tika iekļauta 4.1c BSD (pirmā BSD versija, kura atbalstīja TCP/IP). 1998. gadā tika dibināts uzņēmums Sendmail Inc., lai izstrādātu sendmail komerciālu versiju. Programmas kodola versijas turpināja izplatīt brīvā lietošanā. Sendmail vēl joprojām ir populārākais MTA, bet tam seko Microsoft Exchange Server, Exim un Postfix. Nākamā Sendmail paaudze sākotnēji tika saukta par Sendmail X, bet darbs pie tā tika pārtraukts, dodot priekšroku jaunam projektam MeTA1.