Brankas (agrāk — Lielupe) ir ciems Jelgavas novada Cenu pagastā. Izvietojies pagasta vidusdaļā Iecavas upes krastos pie autoceļa A8 10 km no novada centra Jelgavas un 37 km no Rīgas. Izveidojies kā viens no Latvijas ķieģeļrūpniecības centriem. Ciemats strauji izauga padomju laikos, kad atsevišķu ķieģeļnīcu vietā 1963. gadā izveidoja būvkeramikas rūpnīcu «Spartaks» ar centru Ānē un cehiem Tetelē un Brankās. Brankas līdz 2003. gadam bija Cenu pagasta administratīvais centrs, tagad ciemā ir pašvaldības pakalpojumu centrs.