Artūrs Jakovļevs (dzimis 1967. gada 30. maijā Rīgā) ir bijušais Latvijas peldētājs, pēc sportista karjeras beigām sācis uzņēmēja karjeru. Piedalījies trijās Olimpiskajās spēlēs (1992, 1996, 2000). Visās trijās Olimpiskajās spēlēs startējis 100 m tauriņstila distancē. Augstāko vietu sasniedzis 1992. gadā Barselonā (33. vieta), pēc četriem gadiem ieņēmis 49. vietu, savukārt savās trešajās Olimpiskajās spēlēs 33 gadu vecumā ierindojies 56. vietā. 1982. gadā PSRS izlases sastāvā izcīnījis uzvaru Eiropas junioru čempionātā 4x100 m kompleksajā stafetē. 1992. gadā Jakovļevs ir izcīnījis 3. vietu Pasaules kausa izcīņas sacensībās 100 m tauriņstilā. Kopumā karjeras laikā ir 77 reizes kļuvis par Latvijas un Latvijas PSR čempionu. 1999. gadā kļuvis par Latvijas Peldēšanas federācijas ģenerālsekretāru, 2003. gadā — LOK Atlētu komisijas vadītāju.