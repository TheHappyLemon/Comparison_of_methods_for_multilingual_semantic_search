Bondokas pussala (angļu: Bondoc Peninsula) ir ap 85 km gara un 18—40 km plata pussala Lusonas salas dienvidos Filipīnās. Atrodas Sibujanas jūras ziemeļaustrumu daļā; austrumos tās krastus apskalo Ragajas līcis, rietumos Mompogas šaurums to atdala no Marindukes salas. Pussalas dienvidu galā Bondokas rags. Reljefs lielākoties paugurains, piekrastē zemienes. Augstākais punkts ir Kodiapi kalns 430 m vjl pussalas dienviddaļā. Administratīvi ietilpst Kalabarsonas reģiona Kesonas provincē. Apdzīvo lielākoties tagali. Pussalā izveidotas divas aizsargājamās teritorijas — Buenavistas aizsargājamā ainava un Mulanajas ūdensšķirtnes meža rezervāts.