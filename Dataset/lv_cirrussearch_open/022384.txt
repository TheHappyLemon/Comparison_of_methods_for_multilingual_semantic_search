Namīra (franču: Namur, vācu: Namen) ir pilsēta Beļģijas dienvidrietumos, Namīras provinces administratīvais centrs un lielākā pilsēta, kā arī Valonijas reģiona administratīvais centrs. Atrodas 63 kilometru attālumā no Beļģijas galvaspilsētas Briseles Māsas un Sambras upju krastos. Ar 110 300 iedzīvotājiem 2013. gadā tā ir devītā lielākā pilsēta Beļģijā pēc iedzīvotāju skaita un ar 175,69 kvadrātkilometrus lielu teritoriju ir otrā lielākā pēc platības. Namīra ir nozīmīgs tirdzniecības un rūpniecības centrs Valonijas reģionā. Galvenokārt šeit ražo dažādas iekārtas, ādas izstrādājumus, metāla izstrādājumus un porcelānu. Tā ir arī nozīmīgs dzelzceļa satiksmes punkts starp Briseli, Luksemburgu, Lilli un Ljēžu.