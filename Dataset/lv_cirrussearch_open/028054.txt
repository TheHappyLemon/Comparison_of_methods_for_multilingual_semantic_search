Sakalobra (spāņu: Sa Calobra) ir neliels ciemats Eskorkas pašvaldībā Spānijas salas Maļorkas ziemeļrietumu krastā. Ciemats ar ostu ir galamērķis tūrisma autobusiem un šosejas riteņbraucējiem un ir sasniedzams tikai pa vienu līkumotu kalnu ceļu, ko projektējis itāļu inženieris Antonio Parjeti. Tas tika pabeigts 1932. gadā. Ceļš sastāv no serpentīna ar 26 līkumiem un spirāles tilta. Kalnu pāreja oficiāli saucas Coll del Reis vai Col de Cal Reis, tomēr biežāk to apzīmē ar tā pakājē esošā ciemata nosaukumu. Kāpuma garums no ciemata puses ir 9,9 kilometri ar vidējo slīpumu 7,1%.