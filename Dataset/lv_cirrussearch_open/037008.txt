Sers Pīters Ustinovs (angļu: Sir Peter Ustinov, pilnajā vārdā Pīters Aleksandrs fon Ustinovs (angļu: Peter Alexander von Ustinov); dzimis 1921. gada 16. aprīlī, miris 2004. gada 28. martā) bija angļu aktieris, režisors, dramaturgs, rakstnieks un scenāriju autors, publicists, producents, kā arī radio un TV personība. Ustinovs savas karjeras laikā ieguvis daudzas balvas, tai skaitā divas Amerikas Kinoakadēmijas balvas kā labākais aktieris otrā plāna lomā filmās "Spartaks" (1960) un "Topkapi" (1964). Par otrā plāna lomu filmā Quo Vadis (1951) ieguvis Zelta globusa balvu. Trīs reizes ieguvis Emmy balvu — pa lomām TV seriālā Omnibus (1952), TV filmā Barefoot in Athens (1966) un TV filmā A Storm in Summer (1970). 1959. gadā ieguvis Grammy balvu par ierakstu bērniem. Starp Ustinova pazīstamākām lomām bija arī detektīva Erkila Puaro loma vairākās kino un televīzijas filmās, tai skaitā filmā Death on the Nile (1978). Būdams sabiedriski aktīvs intelektuālis, Ustinovs bija UNICEF Labās gribas sūtnis, kā arī Pasaules Federālistu kustības priekšsēdētājs. Ustinovs devās uz Berlīni UNICEF misijā 2002. gadā, lai pirmo reizi apmeklētu United Buddy Bears loku, kas pirmo reizi sludina miermīlīgāku pasauli visām nācijām, kultūrām un reliģijām. Viņš bija apņēmies panākt, ka arī Irāka tiktu pārstāvēta šajā aptuveni 140 valstu lokā.