Aleksandrs Kolobņevs (krievu: Александр Васильевич Колобнев; dzimis 1981. gada 4. maijā) ir bijušais Krievijas šosejas riteņbraucējs. Viņa lielākās uzvaras sacensībās ir 2007. gada Monte Paschi Eroica, posms Parīze—Nica un divas uzvaras Krievijas čempionātā. 2011. gadā viņš tika uz laiku atstādināts no dalības sacensībās, jo analīzēs tika uzrādīts iespējams citas vielas maskējošs aģents. Sporta arbitrāžas tiesa diskvalifikāciju atcēla 2012. gada februārī, un viņš atgriezās komandas sastāvā. 2012. gadā Starptautiskā riteņbraukšanas savienība uzsāka izmeklēšanu par Kolobņevu un Kazahstānas sportistu Aleksandru Vinokurovu par Šveices laikrakstā L’lllustre un Itālijas laikrakstā Corriere della Sera paustajām apsūdzībām. Tie apsūdzēja Vinokurovu par darījuma noslēgšanu ar Kolobņevu 2010. gadā, lai tas ļautu viņam uzvarēt Ljēža—Bastoņa—Ljēža sacensībās, kad abi atradās izšķirošajā atrāvienā. Tika apgalvots, ka Vinokurovs samaksājis 150 tūkstošus eiro. 2019. gada 12. septembrī prokurors prasīja sešu mēnešu cietumsodu abiem dalībniekiem, konfiscējot 150 tūkstošus eiro no Kolobņeva bankas konta un liekot samaksāt vēl 50 tūkstošus; Vinokurovam liekot maksāt 100 tūkstošus. 2019. gada 5. novembrī tiesa abus attaisnoja pierādījumu nepietiekamības dēļ. Pēc karjeras beigām izveidoja viesnīcu Spānijā, kurā atsevišķās telpās iespējams simulēt augstkalnes efektu, kas ļauj palielināt sportistu darbaspējas.