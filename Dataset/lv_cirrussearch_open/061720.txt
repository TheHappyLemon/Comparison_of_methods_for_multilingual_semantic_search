Krkonoše (čehu: Krkonoše) jeb Karkonoše (poļu: Karkonosze) ir Sudetu kalnu augstākā daļa Čehijas ziemeļos un Polijas dienvidrietumos. Kalnu augstākā virsotne ir 1603 metrus augstā Sņežka, kas atrodas uz Polijas—Čehijas robežas, un ir arī augstākā virsotne Čehijā. Kalnu Čehijas pusē izveidots Krkonošes nacionālais parks, bet Polijas pusē — Karkonošes nacionālais parks. Kopā tie veido starptautisku biosfēras rezervātu. Kalni ir populārs tūrisma objekts gan ziemas, gan vasaras sezonā. Kalnos atrodas Elbas upes iztece.