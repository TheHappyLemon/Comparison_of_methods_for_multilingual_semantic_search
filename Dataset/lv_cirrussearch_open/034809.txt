1996. gada Eirovīzijas dziesmu konkurss bija 41. Eirovīzijas dziesmu konkurss, kas notika 1996. gada 18. maijā Oslo, Spektrum arēnā, Norvēģijā. Konkursa vadītāji bija Ingvilda Brina un Mortens Harkets. Konkursā piedalījās 23 valstis. Pēc galīgā balsojuma uzvaru ieguva Eimāra Kvinna no Īrijas ar dziesmu "The Voice" ("Balss"). Dziesmas autors bija Brendans Grahams, viens no 1994. gada konkursa uzvarētāju dalībniekiem. Tā bija septītā uzvara Īrijai. Šajā Eirovīzijas dziesmu konkursā pirmo reizi kopš 1993. gada konkursa rīkoja atlases kārtu, lai samazinātu fināla dalībnieku skaitu. Tajā piedalījās 29 dalībnieki, no kuriem atlasīja 23. Šo atlases kārtu nepārraidīja televīzija. Vācijai, Izraēlai, Dānijai, Ungārijai, Krievijai, Maķedonijai un Rumānijai neizdevās kvalificēties finālam. Tādējādi 1996. gada konkurss bija vienīgais Eirovīzijas vēsturē, kura finālā nepiedalījās Vācija.