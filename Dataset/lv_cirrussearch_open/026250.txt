Atons ēģiptiešu mitoloģijā un reliģijā ir saules diska personifikācija. Atonu pielūdza kā pastāvīgu saules dievu 18. dinastijas faraona Amenhotepa III valdīšanas laikā 15. gadsimtā p.m.ē., tomēr nākamā valdnieka Amenhotepa IV laikā tika aizliegts Amona kults, kā arī citu dievu pielūgšana; Atons tika pasludināts par Ēģiptes un ēģiptiešu vienīgo dievu — tika ieviests atonisms. Pats Amenhoteps IV ("Amons apmierināts") savu vārdu nomainīja uz Ehnatonu ("Atonam patīkamais"), kā arī pasludināja sevi par Atona kulta virspriesteri.