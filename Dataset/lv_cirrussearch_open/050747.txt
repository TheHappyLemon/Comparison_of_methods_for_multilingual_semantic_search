Sedlecas osuārijs (čehu: Kostnice v Sedlci) jeb Visu Svēto baznīca (Hřbitovní kostel Všech Svatých) atrodas Čehijas pilsētas Kutna Horas Sedlecas rajona kapsētā. Osuārija interjerā izmantoti no 40 000 līdz 70 000 cilvēku kauli, no kuriem izveidotas kapelas dekorācijas un interjera priekšmeti. Kopš 13. gadsimta kapsēta ap kapelu kļuva par populāru apbedījumu vietu, jo vietējā klostera cisterciešu mūki pēc svētceļojuma atveda un izkaisīja kapsētas vietā zemi no Golgātas kalna Palestīnā. Tā kā vietas kapsētā trūka, tika uzbūvēta celtne, kurā tika glabāti no jaunierīkotajām kapu vietām izraktie kauli. 1784. gadā klosteris tika slēgts, bet kapelu un kapsētu nopirka Švarcenbergu dzimta. 1870. gadā Švarcenbergi pasūtīja kokgriezējam Františekam Rintam noformēt kapelu, izmantojot cilvēku kaulus, un osuārijs ieguva mūsdienu izskatu. 1970. gadā Jans Švankmajers radīja īsfilmu Kostnice, veltītu Sedlecas osuārijam.