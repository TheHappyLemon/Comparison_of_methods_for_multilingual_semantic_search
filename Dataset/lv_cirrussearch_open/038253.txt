Pape ir dabas parks Kurzemes dienvidrietumos. Izvietojies Piejūras zemienes Bārtavas līdzenumā un ietver Papes ezeru un tā apkārtni; administratīvi ietilpst Dienvidkurzemes novada Nīcas pagastā un Rucavas pagastā. Aizsargājamā teritorija izveidota 2003. gadā, lai aizsargātu ligzdojošos un caurceļojošos putnus. Papes ezers ir lagūnas tipa sekls ezers — nozīmīga ES Biotopu direktīvas biotopa «Mezotrofas ūdenstilpes ar bentisku mieturaļģu augāju» aizsardzības vieta. Teritorijā sastopami arī tādi aizsargājami biotopi kā pelēkās kāpas ar zemu lakstaugu veģetāciju, kaļķaini zāļu purvi ar dižo aslapi, sugām bagātas vilkakūlas pļavas smilšainās augsnēs, molīnijas pļavas uz kaļķainām vai mālainām augsnēm, jūras piekrastes smilts sēkļi, embrionālās kāpas, neskarti augstie purvi, pārejas purvi un slīkšņas, boreālie meži. Natura 2000 teritorija. 1977. gadā, lai aizsargātu gājputnu atpūtas un barošanās vietas Papes ezerā, tika izveidots ornitoloģiskais liegums. Nidas purvs ir vienīgais purvs Latvijā, kurš atrodas tik tuvu Baltijas jūrai. Tajā sastopami visi trīs Latvijā zināmie purva tipi — augstie, zemie un pārejas purvi ar daudzveidīgām augu sabiedrībām, tostarp retām un aizsargājām augu sugām. 1999. gadā Nidas purvam un Papes ezeram tika noteikts valsts nozīmes dabas liegumu statuss. Nidas purva ekosistēma un Papes ezers ir Starptautiskas nozīmes mitrājs (Ramsāres vieta). Dabas parkā atrodas teritorija, kas iekļauta starptautiskas nozīmes putniem nozīmīgo vietu sarakstā: Pape, bet jūras piekrastē - Nida-Pērkone.