Aleksejs Ņemovs (krievu: Алексей Юрьевич Немов; dzimis 1976. gada 28. maijā) ir bijušais krievu vingrotājs. Piedalījies trijās Olimpiskajās spēlēs (1996, 2000, 2004). 1996. gada Atlantas Olimpiskajās spēlēs krievu sportists izcīnīja divas zelta (komandu sacensības, atbalsta lēciens), sudrabu individuālajā daudzcīņā, kā arī trīs bronzas medaļas (brīvās kustības, vingrojumi uz stieņa un zirga). 2000. gadā Sidnejā viņš kļuva par čempionu individuālajā daudzcīņā un vingrojumā uz stieņa, izcīnīja sudrabu brīvajās kustībās (zelta medaļu izcīnīja Latvijas sportists Igors Vihrovs), kā arī izcīnīja bronzu komandu sacensībās, vingrojumā uz zirga un līdztekās. 2004. gadā Atēnās medaļas neizcīnīja. Tāpat ar panākumiem startējis Pasaules čempionātā, kur piecas reizes kļuva par čempionu.