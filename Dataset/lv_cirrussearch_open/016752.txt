Šis raksts ir par apdzīvotu vietu. Par citām jēdziena Blīdene nozīmēm skatīt nozīmju atdalīšanas lapu. Blīdene (agrāk arī Blīdiene, Lielblīdiene) ir ciems Saldus novada Blīdenes pagastā, pagasta centrs. Izvietojusies Blīdenes upes krastos pie autoceļa A9 23 km no novada centra Saldus, 15 km no tuvākās pilsētas Brocēniem un 96 km no Rīgas. Apdzīvotā vieta izveidojusies pie bijušās Lielblīdenes muižas (Groß-Blieden) centra un pagasta valdes. Izaugusi padomju gados kā kolhoza «Padomju Latvija» (vēlāk — padomju saimniecības «Blīdene») ciemats. Blīdenē atrodas pagasta pārvalde, pamatskola, bērnudārzs, kultūras nams, bibliotēka, ģimenes ārsta prakse, vairāki veikali. Lielblīdienes muižas apbūve ir vietējas nozīmes kultūrvēstures piemineklis.