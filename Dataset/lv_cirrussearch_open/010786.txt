Dveins Daglass Džonsons (angļu: Dwayne Douglas Johnson; dzimis 1972. gada 2. maijā), pazīstams arī ar pseidonīmu "Klints" (angļu: The Rock), ir amerikāņu aktieris un bijušais profesionāls cīkstonis. Universitātes laikā spēlēja amerikāņu futbolu Maiami Universitātes sastāvā NCAA čempionātā. 1991. gadā universitātes sastāvā guva uzvaru NCAA pirmās divīzijas turnīrā. Vēlāk spēlēja Kanādas futbola līgā, taču 1996. gadā izlēma uzsākt profesionālā cīkstoņa karjeru. Cīkstoņi bija arī viņa vectēvs un tēvs. Parakstīja līgumu ar WWF (pašreizējais WWE). Dveins Džonsons ir izcīnījis 16 WWF/E čempiontitulus, no tiem deviņi izcīnīti supersmagsvaru kategorijā. 2000. gadā izdevis autobiogrāfiju. Par savu pirmo galveno lomu 2002. gada filmā "Skorpionu karalis" saņēma 5,5 miljonus ASV dolāru. Vēl filmējies tādās filmās kā "Laipni lūgti džungļos", "Vēsā mierā", "Atmaksas stunda", "Cietuma komanda", "Spēles plāns", "Ķeriet Smārtu!", "Raganu kalns", "Planēta 51", "Zobu feja", Doom, Why Did I Get Married Too?, "Rezerves policisti", "Ātrāk" un "Ātrs un bez žēlastības 7". 2020. gadā žurnāls Forbes atzina Džonsonu par pelnošāko 2019. gada aktieri.