"Džerijs Magvairs" (angļu: Jerry Maguire) ir 1996. gada romantiska sporta drāma, kuras režisors, scenārija autors un viens no producentiem ir Kemerons Krovs. Galvenās lomas atveido Toms Krūzs, Kuba Gudings jaunākais, Renē Zelvēgere, Kellija Prestone, Džerijs O'Konels, Džejs Mors un Bonija Hānta. Filmas pirmizrāde notika 1996. gada 13. decembrī. Filma tika nominēta piecām Amerikas Kinoakadēmijas balvām, tajā skaitā nominācijās par labāko filmu un labāko aktieri galvenajā lomā, tomēr balvu tā ieguva tikai nominācijā "Labākais aktieris otrā plāna lomā". Džerijs Magvairs ir sporta aģents, kurš piedzīvo pēkšņas morālas atklāsmes. Kad par šo atklāsmju paušanu Džerijs tiek atlaists no darba, viņš nolemj savu jauno filozofiju likt lietā kā neatkarīgs aģents.