Pols Edvards Valentīns Džamati (angļu: Paul Edward Valentine Giamatti; dzimis 1967. gada 6. jūnijā) ir amerikāņu aktieris un komiķis. Džamati uzsāka karjeru 1990. gadā, sākumā tēloja nelielas lomas filmās un televīzijas seriālos. Vēlāk piedalījies tādās pazīstamās filmās kā "Trūmena šovs" (1998), "Doktors Dūlitls" (Dr. Dolittle, 1998), "Glābjot ierindnieku Raienu" (1998). Filmā "Lielās mammas māja" (2000) tēloja aģenta palīgu Džonu Maksvelu, filmā "Lielais, resnais melis" (2002) spēlējis Mārtiju Vulfu. Par lomu filmā "Cerība uzvarai" (Cinderella Man, 2005) Džamati tika nominēts Amerikas Kinoakadēmijas balvai kā labākais aktieris otrā plāna lomā. Sešas reizes nominēts Zelta globusa balvai, no kurām trīs reizes balvu ieguvis — par lomu miniseriālā John Adams (2008), par lomu filmā "Bārnija versija" (2010) un par lomu filmā "Atstātie" (The Holdovers). Četras reizes nominēts Emmy balvai, no kurām vienu balvu ieguvis par lomu miniseriālā John Adams.