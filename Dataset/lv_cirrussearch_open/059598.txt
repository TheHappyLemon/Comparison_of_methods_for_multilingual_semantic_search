Aleksandrijas Hipatija jeb vienkārši Hipatija (sengrieķu: Ὑπατία; Ypatía; ap 370—415) bija filozofe, astronome un matemātiķe, neoplatonisma skolas vadītāja Romas impērijas Ēģiptes provincē, Aleksandrijā. Viena no nedaudzajām sievietēm vēsturē, kas guvusi atzīstamus sasniegumus filozofijā un eksaktajās zinātnēs. Tēvs Teons bija matemātiķis un astronoms. Viņai piedēvē izteikumu: "Labāk ir domāt un kļūdīties nekā nedomāt vispār. Pats briesmīgākais ir ticību pasniegt kā patiesību." Kopā ar savu skolnieku Sinēciju piedalījusies astrolabijas pilnveidošanā, veidojusi arī zvaigžņu kartes, veikusi eksperimentus fizikā (šķidrumu blīvumu noteikšana u.c.). 415. gadā notikušajā pagānu vajāšanas vilnī, kad visā impērijā tika iznīcinātas antīkās kultūras vērtības, grauti tempļi, dedzinātas bibliotēkas un vajāti filozofi, Hipatiju kā pagāni uz ielas nogalināja kristiešu pūlis.