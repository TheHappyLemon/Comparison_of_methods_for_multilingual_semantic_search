Tirānas Mātes Terēzes starptautiskā lidosta (albāņu: Aeroporti Ndërkombëtar i Tiranës Nënë Tereza) ir starptautiska lidosta Albānijā, 11 kilometrus uz ziemeļrietumiem no valsts galvaspilsētas Tirānas centra. Lielākā lidosta valstī. Lidosta nosaukta Mātes Terēzes vārdā. Lidosta celta no 1955. līdz 1957. gadam. Kopš tā laika lidosta būtiski modernizēta. No 2017. gada lidostas darbību nodrošina Ķīnas kompānija China Everbright Limited, kurai tā nodota koncesijā līdz 2027. gadam. Neskaitot čārterlidojumus, lidostā regulārus pasažieru aviopārvadājumus 2020. gadā nodrošināja aviosabiedrības Aegean Airlines, Air Albania, Air Serbia, Albawings, Alitalia, Austrian Airlines, Blue Panorama Airlines, British Airways, EasyJet, EasyJet Switzerland, Edelweiss Air, Eurowings, Flynas, Polijas aviolīnijas LOT, Lufthansa, Norwegian Air Shuttle, Pegasus Airlines, SkyUp, Smartwings, Transavia France, TUI fly Belgium un Wizz Air. Visu sezonu lidojumi notiek uz 13 valstīm (tās ir Austrija, Beļģija, Čehija, Francija, Grieķija, Itālija, Lielbritānija, Nīderlande, Serbija, Šveice, Turcija, Ungārija, Vācija), bet sezonāli — vēl uz 5 valstīm (Dānija, Norvēģija, Polija, Saūda Arābija, Ukraina).