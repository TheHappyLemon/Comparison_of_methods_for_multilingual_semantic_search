"Skat, kā viņi bēg" (angļu: See How They Run) ir 2022. gada Apvienotās Karalistes un ASV mistērijas kinokomēdija, kuras režisors ir Toms Džordžs. Filmā galvenās lomas atveido Sems Rokvels, Sērša Runena, Adriens Brodijs, Ruta Vilsone, Rīsa Šērsmita, Hariss Dikinsons un Deivids Ojelovo. Filmas darbība norisinās 50. gadu Londonā un stāsta par kādu amerikāņu režisoru, kas vēlas uzņemt filmu, balstītu uz Agatas Kristi lugu The Mousetrap, bet tiek nogalināts. Filmas "Skat, kā viņi bēg" pirmizrāde notika 2022. gada 9. septembrī Apvienotajā Karalistē, bet 2022. gada 30. septembrī Latvijā. Filmu izplatīja Walt Disney Studios Motion Pictures. Filma saņēma pozitīvus kritiķu vērtējumus un nopelnīja vairāk nekā 21 miljonu ASV dolāru.