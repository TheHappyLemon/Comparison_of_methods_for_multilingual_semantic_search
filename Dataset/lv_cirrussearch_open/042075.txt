Viljams Henrijs Geitss III (angļu: William Henry Gates III, izrunā: [ˈwɪljəm ˈhɛnɹɪ geɪts], dzimis 1955. gada 28. oktobrī), plašāk pazīstams kā Bills Geitss (Bill Gates), ir Amerikas Savienoto Valstu uzņēmējs, filantrops, investors un programmētājs. Viņš kopā ar citiem sarakstīja Altair BASIC interpretatora sākotnējo versiju Altair 8800 datoriem (pirmais komerciāli veiksmīgais personālā datora modelis). Viņš ir Microsoft korporācijas līdzdibinātājs un karjeras laikā bija tās valdes priekšsēdētājs, izpilddirektors un galvenais programmatūras arhitekts. Pēc žurnāla Forbes datiem Bills Geitss ir viens no pasaules bagātākajiem cilvēkiem. Laika posmā no 1996. līdz 2017. gadam (izņemot no 2010. līdz 2013. gadam) viņš bija bagātākais cilvēks pasaulē. Viņa bagātība 2011. gada novembrī tika lēsta ap 59 miljardiem ASV dolāru. 2013. gadā pēc Bloomberg datiem Geitss atkal kļuva par pasaules bagātāko cilvēku ar 72,7 miljardiem dolāru, apsteidzot Meksikas mobilo sakaru biznesmeni Karlosu Slimu. 2016. gadā pēc žurnāla Forbes datiem Geitsa bagātība bija sasniegusi 78,6 miljardus dolārus. Uz 2021. gada augustu Geitsas bagātība bija 152 miljardi ASV dolāru, padarot viņu par ceturto bagātāko cilvēku pasaulē. Bills Geitss ir aktīvs ziedotājs, t.sk. izglītības institūcijām, piemēram, 1999. gadā Geitss ziedoja 20 miljonus dolāru Masačūsetsas Tehnoloģiju institūtam datoru laboratorijas būvniecībai, kas tika nosaukta par "Viljama H. Geitsa ēku" un kuru projektēja arhitekts Frenks Gērijs. 2000. gadā kopā ar savu sievu Melindu Geitsu izveidoja Billa un Melindas Geitsu fondu. 2008. gada jūnijā Geitss pārgāja uz nepilna laika darbu Microsoft un pilna laika darbu fondā. 2020. gada martā Geitss atstāja savu amatu Microsoft valdē un Berkshire Hathaway kompānijā, lai koncentrētos uz savu filantropisko darbību, tai skaitā, attiecībā uz klimata pārmaiņām, globālo veselību un attīstību, un izglītību. Viņš ir piešķīris ievērojamas naudas summas dažādām labdarības organizācijām un zinātniskās pētniecības programmām, izmantojot Billa un Melindas Geitsu fondu, kas viena no pasaulē lielākajām privātajām labdarības organizācijām. 2016. gadā par filantropisko darbību ASV prezidents Baraks Obama Billam un Melindai Geitsiem pasniedza Prezidenta brīvības medaļu.