89. Kinoakadēmijas balvas tika pasniegtas 2017. gada 26. februārī Dolby teātrī, Losandželosā. Balvas pasniedza Kino mākslas un zinātnes akadēmija labākajām 2016. gada filmām divdesmit četrās kategorijās. ASV ceremoniju pārraidīja ABC kanāls. Ceremonijas producenti bija Maikls De Luka un Dženifere Toda, režisors Glens Veiss. Pasākumu vadīja vakara šovu vadītājs, aktieris un komiķis Džimijs Kimels, viņš šo ceremoniju vadīja pirmo reizi. 2016. gada 12. novembrī Kinoakadēmija rīkoja gadskārtējo 8. Governors Awards ceremoniju, kas norisinājās Holivudas un Hailendas centra lielajā deju zālē. 2017. gada 11. februārī viesnīcā Beverly Wilshire, Beverlihilsā, norisinājās Kinoakadēmijas balvu par tehniskajiem sasniegumiem pasniegšana, pasākumu vadīja Džons Čo un Leslija Manna. Filma "Mēnessgaisma" ieguva balvas trīs kategorijās, tajā skaitā arī kā "Labākā filma", savukārt filma "La La Land: Kalifornijas sapņi" ieguva visvairāk balvas, sešās kategorijās no 14 nominācijām. Nebijis gadījums Amerikas Kinoakadēmijas balvu pasniegšanas ceremonijā bija, kad kā labāka filma nepareizi tika paziņota "La La Land: Kalifornijas sapņi". Pēc dažām minūtēm kļūda tika izlabota un "Mēnessgaisma" saņēma balvu. "Mēnesgaisma" kļuva par pirmo filmu, kurā visas lomas atveido afroamerikāņi un par pirmo LGBT tēmai veltīto filmu, kas ieguvusi balvu kā labākā filma. Filmas "Kauja par Heksoridžu" un "Mančestra pie jūras" katra ieguva divas balvas. Tāpat pa vienai balvai saņēma "Atnācēji", "Fantastiskās būtnes — un kur tās meklēt", Fences, "Džungļu grāmata", O.J.: Made in America, Piper, "Komivojažieris", Sing, "Pašnāvnieku vienība", "Baltās ķiveres" un "Zootropole".