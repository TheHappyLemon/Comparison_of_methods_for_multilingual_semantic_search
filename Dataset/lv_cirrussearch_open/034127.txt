Tulūzas pilsētas stadions (franču: Stadium municipal de Toulouse; biežāk saukts vienkārši Stadium Municipal vai Stadium de Toulouse) ir multifunkcionāls stadions Tulūzā, Francijā. Pārsvarā to izmanto futbola spēlēm, tajā savas mājas spēles aizvada Francijas 1. līgas klubs Toulouse FC. Stadions uzbūvēts un atklāts 1937. gadā, vairākas reizes ticis renovēts. Pēc pēdējās rekonstrukcijas stadiona ietilpība ir 33 150 skatītāju vietas. Stadionā ir aizvadītas vairākas 1938. un 1998. gada FIFA Pasaules kausa spēles. Tajā tika aizvadītas četras 2016. gada Eiropas futbola čempionāta spēles, ieskaitot vienu astotdaļfinālu. Stadions tiek izmantots arī regbija spēlēm, tajā notika četras 2007. gada Pasaules kausa regbijā finālturnīra spēles.