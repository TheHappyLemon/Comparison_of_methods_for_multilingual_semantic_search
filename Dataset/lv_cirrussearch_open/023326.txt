Eivisa (katalāņu: Eivissa, izrunā: [əjˈvisə]) vai Ivisa (spāņu: Ibiza, [iˈβiθa]) ir Spānijai piederoša sala Vidusjūrā, Baleāru salu arhipelāgā. Tā atrodas aptuveni 80 km uz austrumiem no Spānijas kontinentālās daļas. Eivisas platība ir 572,56 km². Baleāru salu arhipelāgā tā ir trešā lielākā sala pēc platības aiz Maļorkas un Menorkas. 2012. gadā Eivisā dzīvoja 134 tūkstoši iedzīvotāju. Lielākās salas pilsētas ir Eivisa (50 tūkstoši), Santantoni de Portmaņa (22 tūkstoši) un Santaeularija (14 tūkstoši). 1999. gadā Eivisa tika iekļauta UNESCO Pasaules mantojuma sarakstā.