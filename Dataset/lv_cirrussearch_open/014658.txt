Kērts Hammels (angļu: Kurt Hummel) ir izdomāts tēls amerikāņu televīzijas seriālā "Radīti skatuvei" (Glee). Viņu attēlo aktieris Kriss Kolfers. Pirmoreiz televīzijā K. Hammels parādījās seriāla pilot sērijā 2009. gada 19. maijā. Viņu izveidoja un tālāk attīstīja "Radīti skatuvei" veidotāji Raiens Mērfijs, Breds Falčuks un Jans Brennans. K. Hammels ir izdomātās Viljama Makinlija skolas ansambļa "Jaunais virziens" dalībnieks. Seriāla pirmajā sezonā K. Hammela sižeta līnija ir par viņa problēmām ar seksuālo identitāti, kad saviem draugiem un tēvam atklāj, ka viņš ir gejs, kā arī par savu romantisko jūtu izpausmēm pret Finnu Hadsonu (attēlo Korijs Montīts), heteroseksuālo ansambļa dalībnieku. Otrajā sezonā viņš pāriet uz privātskolu, kur pievienojas "Jaunā virziena" konkurentiem — Daltona akadēmijas Warblers ansamblim —, kur viņu atbalsta ansambļa līderis, gejs Bleins Andersons, vēlāk viņi uzsāk romantiskas attiecības. Vēlāk K. Hammels atgriežas Makinlija vidusskolā, kur atsāk dalību "Jaunajā virzienā" un turpina satikties ar B. Andersonu, kurš seriāla trešajā sezonā uzsāk mācības Makinlija vidusskolā un pievienojas skolas ansamblim. Kērta un Bleina attiecības kritiķi ir pozitīvi novērtējuši, New York Post reportieris viņus ir nosaucis par "vienu no tūkstošgades visvairāk iemīļotākajiem TV pāriem". Par lomas atveidošanu K. Kolfers ir saņēmis 2011. gada Zelta globusa balvu kā labākais otrā plāna aktieris un Ekrāna aktieru ģildes balvu kā daļa no aktieru sastāva, tāpat bijis nominēts vairākām citām balvām.