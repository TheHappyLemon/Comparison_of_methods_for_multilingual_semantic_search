Karena Bliksena, dzimusi Dinesena (Karen Blixen, Dinesen; dzimusi 1885. gada 17. aprīlī Roskildē, mirusi 1962. gada 7. septembrī turpat), bija dāņu rakstniece. Viņa bija pazīstama arī ar pseidonīmiem Īzaks Dinesens (Isak Dinesen) un Pjērs Andrezels (Pierre Andrezel). Bliksena ir rakstījusi gan dāņu, gan angļu valodā. Karena Bliksena dzimusi Dānijai piederošajā Zēlandes salā. 1914. gadā viņa apprecējās ar savu zviedru brālēnu baronu Broru fon Bliksenu-Fineki (Baron Bror von Blixen-Finecke). Šīs laulības notika pēc neveiksmīgas mīlas dēkas ar viņa brāli. 1914. gadā pāris pārcēlās uz Keniju, kur viņi izlietoja savus ietaupījumus, lai ierīkotu kafijas plantāciju. Abi laulātie bija visnotaļ atšķirīgi gan izglītībā, gan temperamenta ziņā, turklāt Brors Bliksens savai sievai bija neuzticīgs. Pirmā laulības gada beigās Karenai tika diagnosticēts sifiliss, ar kuru viņa slimoja īpaši smagā formā. Bliksenu pāris izšķīrās 1925. gadā, lai gan abi dzīvoja atsevišķi jau kopš 1921. gada. 1918. gadā Kenijā Karena sastapa angli Denisu Finču Hatonu (1887—1931), kurš bija safari mednieks. Pēc Karenas šķiršanās viņiem izveidojās cieša draudzība, kura, iespējams, pārauga ilglaicīgās attiecības. Deniss gāja bojā, avarējot privātajai lidmašīnai 1931. gadā. Viņa nāvi Karena ir pieminējusi arī savā autobiogrāfiskajā grāmatā "Prom no Āfrikas" (Out of Africa, 1937). Tajā laikā pasaulē valdīja ekonomiskā krīze, kas skāra arī Keniju. Turklāt augsne, uz kuras atradās Bliksenas ferma, nebija īsti piemērota kafijas audzēšanai. Līdz ar to Karenai nācās pārdot un pamest savu iemīļoto fermu. Pēc Bliksenas grāmatas motīviem veidota Sidnija Polaka filma "Prom no Āfrikas" (1985), kas ieguva 7 Amerikas Kinoakadēmijas balvas, tai skaitā arī balvu "Labākā filma". Bliksena atgriezās Dānijā trīsdesmitajos gados, kur uzsāka nopietnu rakstnieces darbu. Dānijā viņa pavadīja visu savu atlikušo mūžu. 1934. gadā tika izdots stāstu krājums "Septiņi gotiski stāsti" (Seven Gothic Tales). Viens no Bliksenas pazīstamākajiem darbiem ir stāsts "Babetes svētki" (Babette's Feast), kura ekranizācija (Babette's Feast, 1987) ieguva Amerikas Kinoakadēmijas balvu kā labākā filma svešvalodā. Liela daļa Bliksenas darbu publicēti tikai pēc viņas nāves.