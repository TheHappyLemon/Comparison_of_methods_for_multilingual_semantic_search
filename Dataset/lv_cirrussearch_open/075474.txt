Skaties arī jēdzienu ar līdzīgu nosaukumu: Eclipse. Eklipse (angļu: Eclipse — 'aptumsums'; dzimis 1. aprīlī 1764 .gadā, miris 26. februārī 1789. gadā) bija 18. gadsimta tīrasiņu zirgu šķirnes sacīkšu zirgs, visu laiku slavenākais sacīkšu zirgs pasaulē. Tas bija pēctecis gan slavenajam Derlija arābu zirgam, gan Godolfīna arābu zirgam. Savas sacīkšu karjeras laikā Eklipse bija nepārspēts. Eklipse piedzima prinča Viljama Augusta, Kamberlendas hercoga zirgu staļļos Berkšīrā. Eklipse bija tumšs sarķis. Pēc prinča Viljama nāves 1765. gadā viengadīgais ērzelēns Eklipse tika pārdots par 75 ginejām aitu tirgotājam Viljamam Vildmanam. Piecu gadu vecumā Eklipse sāka piedalīties zirgu skriešanas sacīkstēs. Pirmās sacīkstes Eklipsem notika 1769. gadā 3. maijā Epsomā. Iespējams, tieši šajās sacīkstēs radās slavenais kapteiņa Denisa O'Kellija teiciens: "Eklipse pirmais, pārējie pazuduši." Tajos laikos zirgus, kas bija atpalikuši par 240 jardiem (apmēram 218 m), mēdza saukt par pazudušiem. Kapteinis Deniss O'Kellijs esot pusi zirga vinnējis vai to nopircis par 650 ginejām. Eklipses žokejs bija Džons Ouklijs, vienīgais žokejs, kas spēja jāt ar straujo zirgu. Skrienot zirgs turēja galvu ļoti zemu, gandrīz ar purnu skaroties pie zemes. Eklipse piedalījās kopumā 18 sacīkstēs un visas astoņpadsmit uzvarēja. Eklipsem nekad nav iesists ar pātagu vai iedurti pieši sānos. Ar Eklipsi sacīkstēs pārtrauca skriet 1771. gadā, jo visi sacīkšu skatītāji totalizatorā derēja tikai par Eklipsi, jo tas vienmēr uzvarēja. Eklipse kļuva par vaislas ērzeli. Viņam piedzima 344 kumeļi, to skaitā daudzi slaveni sacīkšu zirgi. Ģenētiskie pētījumi liecina, ka 80% mūsdienu tīrasiņu zirgu ir pēcnācēji Eklipsem. Eklipse nomira no kolikām 24 gadu vecumā, 26. februārī 1789. gadā. Eklipses skelets ir saglabāts, un tas atrodas Karaliskajā Veterinārijas koledžā Hertfordšīrā. Ir šaubas, vai visi kauli ir autentiski, jo, piemēram, ir piecas Eklipses nagu kapsulas. Angļu valodā joprojām ir dzīvs teiciens: "Eklipse pirmais, pārējie pazuduši" (angļu: Eclipse first and the rest nowhere). Tas tiek lietots kā teiciens, kad vēlas atzīmēt kādu dominējošu faktu. Šis teiciens tiek lietots ne tikai Lielbritānijā, bet arī Amerikā.