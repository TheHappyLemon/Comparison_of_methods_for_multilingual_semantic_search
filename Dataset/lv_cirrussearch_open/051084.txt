Blojungfrūnas nacionālais parks (zviedru: Blå jungfruns nationalpark) ir 1926. gadā izveidots nacionālais parks Zviedrijas dienvidos, neapdzīvotajā Blojungfrūnas (tulkojumā Zilās Jaunavas) salā Kalmaras šaurumā, starp Ēlandes salu un Smolandi. Lielu daļu no salas klāj klints, daudz ķērpju, atrodas vairākas alas. Salā ir melnā alka ligzdošanas vietas. Saglabājies aizvēsturisks akmens labirints. Zviedru folklorā sala ir vieta, kur tradicionāli pulcējas raganas. Tiek uzskatīts, ka no salas nedrīkst ņemt akmeņus, tad tie nesīs nelaimi mājās. 1741. gadā salu apmeklēja Kārlis Linnejs, bet 1896. gadā kāzas šeit svinēja Vērners fon Heidenstams. Uz salu var nokļūt ar ūdens transportu no Oskarhamnas. Šeit aizliegts nakšņot.