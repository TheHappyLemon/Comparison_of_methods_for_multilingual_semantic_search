2020. gada F1 sezona, oficiāli pazīstama kā 2020. gada FIA Pirmās formulas Pasaules čempionāts (angļu: 2020 FIA Formula One World Championship), ir Starptautiskās Automobiļu federācijas (FIA) sankcionētās Pirmās formulas 71. čempionāta sezona. Sezonu sākotnēji bija plānots sākt martā, tomēr COVID-19 pandēmijas dēļ sezonas sākums tika atlikts līdz jūlijam. Tāpat pandēmija ieviesa būtiskas izmaiņas sacīkšu kalendārā — sezona sastāvēja no 17 kārtām (sākotnēji plānoto 22 vietā), vairākas sacīkstes tika atceltas, no kurām daļa tika aizvietotas ar citām. Sezonas atklāšanas posms notika 5. jūlijā Austrijā, bet sezonas noslēguma posms tika aizvadīts 13. decembrī Abū Dabī. Septīto pasaules čempiona titulu ieguva Luiss Hamiltons, bet konstruktoru kausu jau septīto sezonu pēc kārtas izcīnīja Mercedes vienība.