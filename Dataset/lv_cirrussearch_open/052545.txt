"Čārlija eņģeļi" (angļu: Charlie's Angels) ir 2019. gada ASV asa sižeta komēdija. Filmas režisore un scenārija autore ir Elizabete Benksa. Galvenās lomas atveido Kristena Stjuarta, Naomi Skota un Ella Balinska, kas ir jaunās paaudzes eņģeļi un strādā privātdetektīvu aģentūras Townsend Agency labā. Šī ir trešā filma "Čārlija eņģeļu" filmu sērijā un ir turpinājums Aivena Gofa un Bena Robertsa veidotajam tāda paša nosaukuma seriālam un divām iepriekšējām spēlfilmām, "Čārlija eņģeļi" (2000) un "Čārlija eņģeļi: Pilna jauda" (2003). Filmas izstrāde tika uzsākta 2015. gada septembrī, kad Sony Pictures nolēma atsākt darbu pie filmu sērijas pēc 2011. gada televīzijas seriāla slēgšanas. Mēnesi vēlāk Elizabete Benksa pievienojās projektam kā režisore, producente un scenārija autore. Visu 2018. gadu norisinājās aktieru atlase filmai un pati Benksa arī tika apstiprināta vienai no lomām. Filmēšana sākās 2018. gada septembrī un norisinājās Vācijā un Turcijā. Filmēšanas process noslēdzās decembrī un Benksa paziņoja, ka šī filma būs turpinājums iepriekšējām daļām. Filmas atbalstam galveno filmas skaņu celiņa dziesmu Don't Call Me Angel, Arianas Grandes, Mailijas Sairusas un Lana Del Rey izpildījumā jau izdeva 2019. gada septembrī, kam sekoja skaņu celiņa albuma un oriģinālmūzikas albuma izdošana 1. un 8. novembrī. "Čārlija eņģeļi" pirmizrāde norisinājās 2019. gada 14. novembrī Austrālijā. ASV kinoteātros filmu sāka demonstrēt 15. novembrī, bet Latvijas kinoteātros — 22. novembrī. Filma saņēma dažādas kritiķu atsauksmes, tās vispasaules ienākumi ir 73,3 miljoni ASV dolāru.