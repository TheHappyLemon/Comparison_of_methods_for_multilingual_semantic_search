Maikls Korbets Šenons (angļu: Michael Corbett Shannon, dzimis 1974. gada 7. augustā) ir amerikāņu aktieris, producents, mūziķis un teātra režisors. Šenons divreiz nominēts Amerikas Kinoakadēmijas balvai kategorijā "Labākais aktieris otrā plāna lomā" par lomām Sema Mendesa filmā "Revolūcijas ceļš" (2008) un Toma Forda filmā "Nakts dzīvnieki" (2016). Tāpat nominēts Ekrāna aktieru ģildes balvai un Zelta globusa balvai par filmu 99 Homes (2014). Saņēmis arī Tony balvas nomināciju 2016. gadā. Kino debitējis ar nelielu lomu komēdijā "Murkšķa diena" (1993). Kļuvis atpazīstams ar lomu filmā "Astotā jūdze" (2002). Savas karjeras laikā ir piedalījies gan drāmās, gan komēdijās, kā "Pērlhārbora" (2001), "Sliktie puiši 2" (2003), Bug (2006), "Sātana spēles" (Before the Devil Knows You're Dead, 2007), "Sliktais policists" (Bad Lieutenant: Port of Call New Orleans, 2009), Take Shelter (2011), "Mads" (2012), The Iceman (2012), "Ātrā piegāde" (Premium Rush, 2012), "Sekss, narkotikas un zvaniņš skan" (2015), Loving (2016), "Ūdens forma" (2017), "Uz nažiem" (2019), "Ložu ekspresis" (2022) un "Amsterdama" (2022). Piedalījies arī DC Comics supervaroņu filmās "Tērauda vīrs" (2013) un "Betmens pret Supermenu: Taisnības rītausma" (2016). Trīs reizes nominēts Ekrāna aktieru ģildes balvai par lomu HBO seriālā "Pagrīdes impērija" (2010—2014). Piedalījies arī Hulu seriālā "Deviņi pilnīgi svešinieki" (Nine Perfect Strangers, 2021).