Anna Kurņikova (krievu: Анна Сергеевна Ку́рникова; dzimusi 1981. gada 7. jūnijā Maskavā, Krievijā) ir bijusī krievu tenisiste un modele. Annas Kurņikovas labākais sasniegums WTA vienspēļu rangā ir 8. vieta, kas tika sasniegta 2000. gada 20. novembrī. Annas stiprākā puse ir bijusi dubultspēles, ko pierāda sasniegtā 1. pozīcija WTA dubultspēļu rangā. Kopā ar Martinu Hingisu viņa uzvarēja Austrālijas atklātajā čempionātā 1999. un 2002. gadā. Anna profesionāles karjeru noslēdza 2003. gadā muguras savainojumu dēļ. Pašlaik viņa dzīvo Floridā, ASV un spēlē Pasaules tenisa komandas sastāvā. Anna ir visjaunākā Olimpisko spēļu dalībniece Krievijas sastāvā, savā debijā 1996. gada Olimpiskajās spēlēs viņa bija 15 gadus un 47 dienas veca. Annas Kurņikovas tēvs, Sergejs Kurņikovs, ir bijušais grieķu-romiešu cīkstonis.