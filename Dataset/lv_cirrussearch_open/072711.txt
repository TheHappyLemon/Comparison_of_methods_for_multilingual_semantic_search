Plūksnainā kalanhoja (latīņu: Kalanchoe pinnata) ir 60 - 120 cm augsts, daudzgadīgs biezlapju dzimtas lakstaugs. Stumbrs apakšdaļā pārkoksnējies. Lapas plūksnaini dalītas. Plūksnainas iegareni olveida, ar rantainu malu. Pieaugušai lapai rantojumā saskatāmi sīki mezgli, no kuriem uz augošiem augiem ļoti reti attīstās jaunie augi. Ja lapu nogriež un noliek uz zemes, izveidojas jauni augi ar stumbru, lapām un saknēm. Ziedi stobrveida, zaļgani, balti, rožaini, 3,5 cm gari, ar zvanveidā paplašinātu kausu.