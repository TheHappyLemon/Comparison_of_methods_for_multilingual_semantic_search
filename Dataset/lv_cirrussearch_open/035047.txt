2003. gada F1 sezona bija 54. Formula 1 sezona. Tā sākās 2003. gada 9. martā un beidzās 12. oktobrī. Sezonā bija 16 sacīkstes, jo atšķirībā no pagājušā gada kalendārā netika iekļauta Beļģijas Grand Prix izcīņa. 2003. gada sezona iezīmējās ar jaunu punktu skaitīšanas sistēmu: tagad punktus saņēma ne tikai pirmajās sešās vietās finišējušie, bet arī septītajā un astotajā vietā finišējušie braucēji. Tā tika lietota līdz 2009. gadam, ieskaitot. Iepriekšējie konstruktoru kausa ieguvēji Ferrari tikai reizi pirmajās trijās sacīkstēs finišēja uz goda pjedestāla, un arī tad tas bija Rubenšs Barikello, nevis tobrīdējais čempions Mihaels Šūmahers. Neilgi pirms sezonas beigām bija četri reāli kandidāti uz titulu — Ferrari pilots Mihaels Šūmahers, McLaren pilots Kimi Reikenens, kā arī abi Williams piloti, Huans Pablo Montoija un Ralfs Šūmahers. R. Šūmahers savas izredzes zaudēja Itālijas Grand Prix treniņbraucienos, jo piedzīvoja avāriju, kas liedza viņam piedalīties sacīkstē. Montoija sacīksti vēlāk izkrita no titula pretendentu loka finišējot 6. vietā ASV Grand Prix, bet Reikenens, kurš saglabāja teorētiskas izredzes izcīnīt titulu līdz pat pašām beigām, nebija spējīgs uzvarēt pēdējā sacīkstē, kas viņam, gadījumā, ja M. Šūmahers finišētu ārpus punktiem, dotu čempiona titulu.