Amerikas Savienoto Valstu viceprezidents ir otra augstākā amatpersona Amerikas Savienotajās Valstīs pēc prezidenta. Amats tika izveidots 1789. gada 4. martā līdz ar ASV Konstitūcijas pieņemšanu. Viceprezidentu kopā ar prezidentu ievēl netiešās vēlēšanās uz četriem gadiem. Saskaņā ar šo sistēmu, katram štatam ir piešķirts noteikts balsu skaits, kas saskan ar šī štata pārstāvju vietu skaitu Kongresā. Viceprezidents ir pirmā persona, kas var aizvietot valsts prezidentu, ja tas mirst prezidentūras laikā, atkāpjas vai tiek atcelts no amata. Saskaņā ar Konstitūciju, ASV viceprezidents ir ASV Senāta vadītājs. Viņš nepiedalās balsojumos, bet gadījumos, ja balsu skaits ir neizšķirts, ASV viceprezidentam pieder izšķirošā balss. Par pirmo ASV viceprezidentu kļuva Džons Adams 1789. gada 21. aprīlī, pašreizējā ASV viceprezidente ir Kamala Herisa.