Cēlais astoņposmu ceļš jeb cēlā astoņpakāpju taka (pāli: zriyo aṭṭhaṅgiko maggo, sanskritā: āryāṣṭāṅgamārga) budismā ir Budas mācības jeb darmas (sanskr. dharma) Četru Cildeno Patiesību ceturtā summējošā patiesība kā atbrīvoties no vilšanu izraisītajām ciešanām dzīvē: samjag-drišti (pali — samma ditthi), jeb pareizi, taisni uzskati; samjak-amkalpa (pali — samma sankappa), jeb taisna doma, tīra izpratne; samjag-vak (pali — samma vača), jeb taisna, tīra, patiesa valoda; samjak-karmanta (pali — samma ammanta), jeb taisna uzvedība, darbība; samjag-adživa (pali — samma adživa), jeb taisns dzīvesveids; amjag-vjāma (pali — samma vajama), jeb taisni centieni, piepūle; samjak-smriti (pali — samma sati), burtiski taisnas atmiņas, jeb uzmanība, prāta nomierināšana apcerē; samjak-samadhi (pali — samma samadhi), jeb taisna pašiedziļināšanās, apcere, koncentrēšanās. Šīs dzīvesveida ceļa astoņas joslas tiek sadalītas trijās pakāpēs (divas joslas pirmajā un pa trim joslām abām pārejām): gudrības (pradžnja), tikumības (šila) un koncentrēšanās (samadhi). Visas šīs trīs pakāpes jārealizē vienlaicīgi. Protams, ja neizdodas ko no tā ievērot, nevajadzētu šaustīt sevi (un muļķīgas ir vēlāk radušās domas par elles ugunīm — dzīve sansaras ritenī pati par sevi ir elle). No kļūdām un nevarēšanas jāmācās, nevis strikti jāturas pie likuma burta, jo ļaudis tiecas uz morālo pilnību tieši tāpēc, ka tā šajā brīdī tiem nepiemīt.