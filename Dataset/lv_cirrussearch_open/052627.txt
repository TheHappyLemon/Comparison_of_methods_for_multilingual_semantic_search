Līdztekas vīriešu komandām bija viena no astoņām vingrošanas disciplīnām, kas bija iekļautas 1896. gada vasaras olimpisko spēļu programmā. Tā bija arī viena no divām komandu disciplīnām sporta vingrošanā. Komandu sacensības uz līdztekām notika 9. aprīlī, Panatinaiko stadionā. Sacensībās startēja 3 komandas, kopumā ar 63 sportistiem no 2 valstīm. Daļa no Grieķijas komandas dalībnieku identitātes nav zināma. Zelta medaļu šajā disciplīnā izcīnīja Vācijas vingrotāju komanda (komandas līderis Fricis Hofmanis). Sudrabas medaļu izcīnīja Panelinis vingrošanas klubs (komandas līderis Spiridons Atanasopuls) no Grieķijas, savukārt bronzas medaļu ieguva Etnika vingrošanas klubs (komandas līderis Joannis Hrisafis) no Grieķijas. Šīs medaļas piešķīra Starptautiskā Olimpiskā komiteja ar atpakaļejošu datumu. Spēļu laikā uzvarētājiem tika piešķirta sudraba medaļa, bet turpmākās vietas netika apbalvotas.