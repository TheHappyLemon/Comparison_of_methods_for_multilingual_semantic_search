Maleīns (latīņu: malleinum) ir no Burkholderia mallei baktērijām iegūts attīrītu olbaltumu maisījums, ko lieto ļauno ienāšu diagnostiskā testa jeb maleīna raudzes veikšanai. Tas ir pozitīvs tiem dzīvniekiem (zirgiem, ēzeļiem, mūļiem) un cilvēkiem, kam ir bijusi inficēšanās ar šīm baktērijām un izstrādājies pastiprināts jutīgums (hipersensitivitāte) pret tām. Pirmos zinātniskos rakstus par maleīna iegūšanu un izmantošanu diagnostikai 1891. gadā publicēja latviešu mikrobiologi Kristaps Helmanis un Oto Kalniņš.