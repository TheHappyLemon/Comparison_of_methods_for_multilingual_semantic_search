Šis raksts ir par romānu. Par citām jēdziena mēris nozīmēm skatīt nozīmju atdalīšanas lapu. "Mēris" ir Albēra Kamī 1947. gadā publicēts romāns, kas guva plašu ievērību pēckara Francijā. Romānā attēloti izdomāti notikumi 1940. gados franču Ziemeļāfrikas pilsētā Orānā. Pilsētā sākas mēra epidēmija, kuras dēļ pilsētas iedzīvotāji un iebraucēji spiesti palikt pilsētas mūros, kur viņiem nākas saskarties ar visām mēra izraisītajām neērtībām — ierobežotu pārtikas sadali un melno tirgu, bet tuvinieku saslimšanas gadījumā — ar obligātu karantīnu un inficēšanās risku. Albērs Kamī savās piezīmēs par romānu izsakās: "Mēs visi, protams, zinām, ka mērim ir arī savas labās puses, tas atver ļaudīm acis un liek domāt… Bet… Pilnīgi vienalga, kādus secinājumus no tā izdara katrs atsevišķs cilvēks, tam, raugoties savu brāļu nelaimē, ir jābūt ārprātīgam, noziedzniekam vai gļēvulim, lai mēri apsveiktu, jo vienīgā cilvēka cienīgā nostāja ir to noliegt." Ļoti daudz filozofisku domu, kas rada pārdomas ikvienam lasītājam. Piemēram: "Neviens nekad nebūs brīvs, kamēr pasaulē vēl būs nelaimes". Romānu ir iespējams uztvert kā alegorisku stāstu par Francijas vēsturi nacistu okupācijas laikā.