Andreja Upīša memoriālais muzejs ir muzejs, kas atrodas Rīgā, Brīvības ielā 38. Tas iepazīstina apmeklētājus ar latviešu rakstnieka, kritiķa un literatūrzinātnieka Andreja Upīša dzīvi un literāro darbību. Muzejs dibināts 1972. gadā, apmeklētājiem pieejams kopš 1974. gada 4. decembra. Muzeja pirmā direktore (no 1972. līdz 1987. gadam) bija Margarita Miglāne. Nams celts 1911. gadā Rīgas IV Savstarpējās kredītsabiedrības bankas vajadzībām, projekta autors ir arhitekts Ernests Pole. Nama 4. dzīvoklī rakstnieks pavadīja sava mūža pēdējos 19 gadus (no 1951. līdz 1970. gadam). Šeit tapis arī viņa pēdējais daiļdarbs — romāns "Plaisa mākoņos". Muzejā skatāms Andreja Upīša darba kabinets, ēdamistaba un viesistaba. Muzejā tiek rīkotas arī dažādas izstādes, muzejpedagoģiskās programmas, lekciju cikli skolēniem un studentiem, norisinās tikšanās ar rakstniekiem un dzejniekiem. Muzeja krājumā ir ap 30 000 vienību.