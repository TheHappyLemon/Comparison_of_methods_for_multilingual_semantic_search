Tordesiljasas līgums (portugāļu: Tratado de Tordesilhas, spāņu: Tratado de Tordesillas) bija līgums, kas noteica savstarpējās militārās un politiskās attiecības starp Portugāli un Spāniju. Tas tika noslēgts Tordesiljasā (Tordesillas, centrālziemeļrietumu Spānija) 1494. gada 7. jūnijā. Tā rezultātā tika sadalītas valstu ietekmes zonas "jaunatklātajās zemēs" ārpus Eiropas. Spānija (tolaik kā Kastīlijas un Aragonas karaliste) līgumu ratificēja 2. jūlijā, Portugāle — 5. septembrī, pāvests Jūlijs II ar bullu to apstiprināja 1506. gadā. Līgumā tika novilkta demarkācijas līnija, kas noteica, ka visas zemes, kas atradīsies uz austrumiem no 50. meridiāna loka, piederēs Portugālei, bet zemes uz rietumiem — Spānijai. Austrumu puslodes ietekmes sfēru dalīšana notika vēlāk, noslēdzot starp abām valstīm 1529. gada 22. aprīlī "Saragosas līgumu".