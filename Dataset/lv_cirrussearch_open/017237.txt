Holivudas Slavas aleja (Hollywood Walk of Fame) ir no vairāk nekā 2400 piecstūru zvaigznēm, kas iestrādātas 15 kvartālu garumā Holivudas bulvārī (2,1 km) un 3 kvartālu garumā Vine Street (0,7 km), sastāvoša ietve Holivudā, Kalifornijā, ASV. Zvaigznes ir pastāvīgie publiskie pieminekļi izklaides industrijā panākumus guvušiem cilvēkiem (aktieriem, mūziķiem, režisoriem, producentiem, mūzikas un teātra grupām, izdomātiem tēliem un citiem). Tas ir populārs tūrisma objekts, 2003. gadā to apmeklēja 10 miljoni cilvēku. Saskaņā ar 2013. gada janvāra datiem, Holivudas Slavas alejā kopumā ir 2488 zvaigznes. 47% zvaigžņu ir piešķirtas kinofilmu kategorijā, 24% — televīzijā, 17% — audio ierakstos, 10% — radio un mazāk nekā 2% — dzīvās uzstāšanās kategorijā. Katru gadu tiek piešķirtas apmēram 20 jaunas zvaigznes. Starp zvaigznēm ir 1,8 m liels atstatums. Slavas alejas konstrukcija tika uzsākta 1958. gadā. Tajā ir divi zvaigžņu pāri, kam ir vienāds nosaukums. Zvaigzne ir piešķirta diviem Harisoniem Fordiem — mēmo filmu aktierim un mūsdienu aktierim —, kā arī diviem Maikliem Džeksoniem — dziedātājam/dejotājam/dziesmu autoram un radio personībai. Lielākā zvaigžņu kolekcija vienai asins radinieku grupai pieder Berimoru ģimenei (7 zvaigznes). 1978. gadā Mikipele kļuva par pirmo izdomāto tēlu, kam tikusi piešķirta zvaigzne Slavas alejā.