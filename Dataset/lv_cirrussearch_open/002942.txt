Šis raksts ir par pilsētu Anglijā. Par pilsētu ASV skatīt rakstu Keimbridža. Kembridža (angļu: Cambridge, izrunā: /ˈkeɪmbrɪdʒ/) ir pilsēta Anglijā, vēsturiskais un administratīvais Kembridžšīras grāfistes centrs. Pilsēta ir zināma visā pasaulē, galvenokārt, pateicoties tam, ka tajā atrodas slavenā Kembridžas Universitāte. Pilsēta atrodas purvainā apgabalā no 6 līdz 24 metriem virs jūras līmeņa. Lielākā daļa no pilsētas atrodas Kema upes austrumu krastā. Rietumu krastā pilsēta izplešas galvenokārt tikai tāpēc, ka paplašinās universitāte.