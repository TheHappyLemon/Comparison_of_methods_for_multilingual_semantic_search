Sofijas izvēle (angļu: Sophie's Choice) ir 1982. gada ASV drāmas filma, kuras pamatā ir Viljama Stirona tāda paša nosaukuma romāns. Filmas režisors, scenārija autors un viens no producentiem ir Alans Džejs Pakula. Galvenās lomas atveido Merila Strīpa, Kevins Klains un Pīters Maknikols. Filmas pirmizrāde notika 1982. gada 8. decembrī. Sofija ir sieviete, kura pārdzīvojusi nacistu koncentrācijas nometnes šausmas. Viņa atrod savu dzīvesprieku, pateicoties Neitanam, dzirkstošam, bet nepastāvīgam amerikāņu ebrejam, kurš ir apsēsts ar holokaustu.