Drošais jaukšanas algoritms (angļu: Secure Hash Algorithm) ir kriptogrāfisku jaucējfunkciju saime, ko publicē ASV Nacionālais standartu un tehnoloģijas institūts (NIST) kā Federālos informācijas apstrādes standartus (FIPS). Tās sastāvā ietilpst: Drošais jaukšanas algoritms 1 (SHA-1) — 160 bitu jaucējfunkcija, kas līdzinās agrākam MD5 algoritmam. To izstrādāja ASV Nacionālās drošības aģentūra (NSA) lietošanai ciparparaksta standartā (DSS). Vēlāk algoritmā tika atklātas kriptogrāfiskas vājības, tāpēc tā izmantošana kriptogrāfijā pēc 2010. gada nav ieteicama. Drošais jaukšanas algoritms 2 (SHA-2) — divu līdzīgu jaucējfunkciju saime, ar dažādiem bloka izmēriem, zināmas kā SHA-256 un SHA-512. Tās atšķir vārda izmērs - SHA-256 lieto 32 bitu vārdus, bet SHA-512 - 64 bitu vārdus. Ir arī saīsinātas katra standarta versijas, zināmas kā SHA-224, SHA-384, SHA-512/224 un SHA-512/256. Arī šos standartus izstrādāja NSA. Drošais jaukšanas algoritms 3 (SHA-3) — jaucējfunkcija, kas iepriekš bija pazīstama ar nosaukumu Keccak, izvēlēta 2012. gadā publiskā konkursā starp izstrādātājiem, kas nebija NSA. Tā atbalsta tādus pašus jaucējkoda garumus kā SHA-2, taču tā iekšējā uzbūve kardināli atšķiras no citiem saimes algoritmiem.