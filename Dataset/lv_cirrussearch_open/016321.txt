Svītrkods ir informācijas vizuāls attēlojums uz virsmas ierīcēm nolasāmā formātā. Svītrkodu var nolasīt ar optisko skeneri (svītrkodu nolasītāju). Svītrkodu parasti izmanto priekšmetu (objektu) identifikācijai uzskaitei datorsistēmās (tirdzniecībā, noliktavās, bibliotēkās u.c.). Šādas sistēmas datubāzē katram objektam ir unikāls identifikators (skaitlis vai simbolu virkne); šo identifikatoru pārkodē svītrkodā un ar īpašu printeri uzdrukā tieši uz preces vai uz uzlīmes, kuru pēc tam uzlīmē uz objekta. Pastāv dažādi svītrkodu tipi jeb simbolikas, kam ir dažāds lietojums. Izšķir lineāros un divdimensiju svītrkodus, kā arī abu apvienojumu (stacked barcodes).