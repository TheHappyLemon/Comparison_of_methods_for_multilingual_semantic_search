2020. gada 25. maijā afroamerikānis Džordžs Floids (angļu: George Floyd) tika nogalināts Mineapolisā, Minesotas štatā. Aresta laikā policists Dereks Šovens (Derek Chauvin) 8 minūtes un 46 sekundes turēja piespiestu savu ceļgalu uz Floida kakla. Floidam uzlika rokudzelžus un viņš gulēja ar seju pret asfaltbetonu. Trīs minūtes viņš gulēja bez dzīvības pazīmēm. Notikuma vietā atradās vēl 3 policijas virsnieki, kuri ierobežoja Floida kustības un neļāva apkārtējiem iejaukties aizturēšanā. Vēlāk notikuma vietā tika izsaukta ātrās palīdzības brigāde, kas aizveda Floidu uz tuvāko slīmnīcu, kur konstatēja viņa nāvi.. Pēc 3. jūnijā publicētajām autopsijas rezultātiem, Floida nāves cēlonis bija gūtās traumas aizturēšanas brīdī. Vēl atklājās, ka Floids ir inficēts ar COVID-19. 9. jūnijā Hjūstonā notika Dž. Floida bēres. Policiju izsauca veikala Cup Foods darbinieks, kurš apsūdzēja Floidu mēģinājumā iegādāties cigaretes ar viltotu 20 dolāru banknoti. The New York Times apkopojis vairākus videoierakstus, kuros redzami notikumi, kas risinājās mazāk par pusstundu. Laikraksta sagatavotajā video redzams, kā Floidu aizturējušie policisti vairākas reizes pārkāpj Mineapolisas policijas departamenta noteikumus, izraisot aizturētā nāvi. Video redzams un dzirdams, kā roku dzelžos saslēgtais Floids ir nogāzts zemē un saka, ka nevar paelpot, uz ko policistiem norāda arī vairāki aculiecinieki, tomēr policijas darbinieki nereaģē. Nākamajā dienā Mineapolisas policijas departaments atbrīvoja visus četrus aizturēšanā iesaistītos policistus no darba. 29. maijā Derekam Šovenam tika izvirzītas apsūdzības Floida nonāvēšanā. Džordža Floida nāve izraisīja afroamerikāņu kopienas rīkotus protestus pret policijas vardarbību vairākās ASV pilsētās, kas vietām pārvērtās masu nekārtībās un grautiņos. 31. maijā ASV varasiestādes izsludināja komandantstundu. Protestu laikā tika aizturēti vairāk nekā 4000 cilvēku.