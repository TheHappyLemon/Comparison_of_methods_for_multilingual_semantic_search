Kolumbijas bruņotais konflikts, arī Kolumbijas pilsoņu karš, ir bruņots konflikts Kolumbijā, kas sākās 1964. gadā. Tas ir vājas intensitātes karš, kurā iesaistīta Kolumbijas valdība un dažādas kreisas militārās organizācijas, no tām vispazīstamākās ir Kolumbijas Revolucionārie bruņotie spēki jeb FARC, Nacionālās atbrīvošanas armija jeb ELN un Tautas atbrīvošanas armija jeb EPL. Konfliktā bijuši iesaistīti arī dažādi labējie grupējumi, piemēram, Kolumbijas Apvienotie pašaizsardzības spēki (spāņu: Autodefensas Unidas de Colombia) jeb AUC. Kopš 2012. gada Kubas galvaspilsētā Havanā notiek miera sarunas starp Kolumbijas valdību un lielāko no iesaistītajām grupām — FARC. 2016. gada jūnijā tika parakstīts pamiers, bet 25. augustā — miera līgums, kuru vēl bija jāapstiprina Kolumbijas iedzīvotājiem referendumā, kas notika 2016. gada 2. oktobrī. Referendumā iedzīvotāji tomēr nobalsoja pret miera līgumu (pretinieki uzskata, ka miera līgums ar partizāniem nav iespējams, tiem jāstājas tiesas priekšā). Pēc tam tika sagatavota jauna miera līguma redakcija, ko ratificēja Kolumbijas parlaments un 2017. gadā FARC uzsāka atbruņošanos.