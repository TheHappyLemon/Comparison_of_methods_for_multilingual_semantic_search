Oto Kolomans Vāgners (vācu: Otto Koloman Wagner, dzimis 1841. gada 13. jūlijā, miris 1918. gada 11. aprīlī) bija austriešu arhitekts un pilsētplānotājs, kas ietekmējis dzimtās Vīnes attīstību. Darbojās jūgendstila (Austrijā pazīstama kā "Vīnes secesija" (Wiener Secession)) kustībā. Radījis vairākas pazīstamas pilsētas būves, to skaitā jūgendstila baznīcu Kirche am Steinhof. Ārpus Vīnes projektējis Rumbaha ielas sinagogu Budapeštā. Mācījies Berlīnē un Vīnē. 1894. gadā kļuva Vīnes mākslas akadēmijas profesoru. 1897. gadā pievienojās Vīnes secesionistiem (Gustavam Klimtam, Jozefam Olbriham, Jozefam Hofmanim, Kolomanam Mozeram).