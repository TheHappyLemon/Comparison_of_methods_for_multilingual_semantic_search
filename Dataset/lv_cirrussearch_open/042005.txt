Node.js ir atvērtā pirmkoda, starpplatformu JavaScript reāllaika vide, kas ļauj izpildīt JavaScript kodu servera pusē. Vēsturiski JavaScript tika izmantots klienta pusē, JavaScript rakstīto kodu ievietojot tīmekļa lappuses HTML kodā, un to klienta pusē lietotāja pārlūkprogrammā darbināja JavaScript dzinis. Node.js ļauj JavaScript rakstītu kodu darbināt servera pusē, lai veidotu dinamisku tīmekļa lappušu saturu. Tādējādi Node.js ir kļuvusi par "JavaScript visur" paradigmas pamatelementu, ļaujot tīmekļa lietotnes servera un klienta daļu rakstīt vienā programmēšanas valodā. Node.js ir notikumu virzīta arhitektūra ar asinhronu ievadizvadi. Šādas arhitektūras mērķis ir caurlaides spējas optimizēšana tīmekļa lietotnēs ar daudzām ievades un izvades darbībām, kā arī reāllaika tīmekļa lietotnēs (piemēram, reāllaika sakaru programmas un pārlūkprogrammas spēles). Lai gan ar ".js" apzīmē JavaScript failu paplašinājumu, nosaukums "Node.js" šajā kontekstā neattiecas un kādu atsevišķu failu, bet ir tieši produkta nosaukums. Projektu vada fonds Node.js Foundation, un atbalsta Linux Foundation kopīgo projektu programma.