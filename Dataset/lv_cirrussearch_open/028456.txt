Progresīvā tautas apvienība (sākotnēji Latgales Darba partija) bija politiskā partija Latvijā. Tā tika dibināta 1922. gadā un likvidēta 1934. gadā. Partijas vadītājs bija Jezups Trasuns. Partija tika dibināta 1922. gadā ar nosaukumu "Latgales Darba partija". To izveidoja daļa bijušās Latvijas Darba partijas politiķu. 1926. gadā partija tika pārsaukta par Progresīvo tautas apvienību. 1931. gada jūnijā notika apvienošanās kongress ar Vladislava Rubuļa vadīto Latgales Demokrātisko zemnieku apvienību, izveidojot Latgales Zemnieku progresīvo apvienību. 1932. gada oktobrī apvienotajā partijā notika šķelšanās. Daļa bijušās Progresīvās tautas apvienības pārstāvju atjaunoja partijas darbību un Saeimā izveidoja atsevišķu frakciju. Partija turpināja darboties līdz Ulmaņa apvērsumam 1934. gada maijā. Partijas paspārnē tika izdots bijušais Latvijas Darba partijas laikraksts latgaļu valodā "Jaunais Vōrds".