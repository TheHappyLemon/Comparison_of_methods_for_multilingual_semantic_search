Anheuser-Busch InBev SA/NV jeb AB InBev ir globāla alus un dzērienu ražošanas kompānija, kurai 2020. gadā piederēja apmēram 630 alus zīmolu 150 valstīs. Uzņēmuma galvenā mītne atrodas Beļģijas pilsētā Lēvenā. Kompānijas operacionālais birojs atrodas Ņujorkā, kā arī vairākās citās pilsētās dažādos kontinentos. Uzņēmums pozicionē alus zīmolus Budweiser, Corona un Stella Artois kā globālus, Beck's, Hoegaarden un Leffe kā starptautiskus, bet pārējos — kā lokālos zīmolus. Uzņēmums tiek kotēts Euronext biržā, kā arī Meksikas fondu biržā, JSE Limited biržā Johannesburgā un Ņujorkas fondu biržā. Uzņēmums nodibinājās 2008. gadā, kad uzņēmums InBev, iegādājās ASV uzņēmumu Anheuser-Busch. InBev savukārt bija nodibinājies 2004. gadā, apvienojoties beļģu Interbrew un brazīliešu Ambev. Apvienotā kompānijā kļuva par lielāko alus ražotāju pasaulē apsteidzot konkurentu — britu SABMiller. 2016. gadā AB InBev iegādājās arī SABMiller.