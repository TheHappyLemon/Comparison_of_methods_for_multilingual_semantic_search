Nejaukt ar polārstaciju. Gondvana (vācu: Gondwana-Station) ir vācu polārstacija Antarktīdā. Atrodas Terranovas līča krastā Viktorijas Zemes ziemeļos pie Rosa jūras. 1 km uz ziemeļiem atrodas Korejas stacija Čanpogo, bet līča pretējā krastā 7 km attālumā atrodas itāļu polārstacija Mariocukelli. Stacija atvērta 1983. gadā un to administrē Vācijas Zemes zinātņu un derīgo izrakteņu federālā pārvalde (BGR; Bundesanstalt für Geowissenschaften und Rohstoffe). Kopš 1979. gada BGR organizē lauka ekspedīcijas Viktorijas Zemes ziemeļos ar kopējo nosaukumu GANOVEX (German Antarctic North Victoria Land Expedition). Kopš 1983. gada tika ierīkotas pastāvīgas vasaras nometnes Terranovas līča krastā. 1988./89. gada vasarā tika izbūvēta pastāvīga vasaras polārstacija, kas sastāv no 16 divdesmitpēdu ISO konteineriem ar 200 m² kopējo platību. Stacija var nodrošināt 8 līdz 33 zinātnieku un tehniskā personāla uzturēšanos. Stacijas zinātnisko programmu pamatā ir Gondvanas superkontinenta 180 miljonu gadu senā pagātnē notikušās sadalīšanās pētījumi. Stacija nodrošina arī lauka ekspedīcijas Viktorijas Zemē un Otsa un Džordža V krastā.