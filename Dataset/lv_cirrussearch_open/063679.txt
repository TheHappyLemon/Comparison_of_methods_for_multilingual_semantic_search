Tarčīzjo Burničs (itāļu: Tarcisio Burgnich, dzimis 1939. gada 25. aprīlī, miris 2021. gada 26. maijā) bija Itālijas futbolists un futbola treneris, spēlēja aizsarga pozīcijā, bijis Itālijas futbola izlases dalībnieks. Savas karjeras laikā spēlējis Udinese, Juventus, Palermo, Internazionale un SSC Napoli. Vislabāk pazīstams no laika Internazionale komandā, kur pavadījis 12 gadus. Tur viņš izcīnīja četrus Itālijas A sērijas čempionu titulus, divus Eiropas kausus un divus Starpkontinentālos kausus. Itālijas futbola izlasi pārstāvējis no 1963. līdz 1974. gadam, 66 mačos gūstot 2 vārtus. Piedalījies 1960. gada vasaras olimpiskajās spēlēs, kur Itālija ieguva ceturto vietu. Piedalījies arī 1966., 1970. un 1974. gada FIFA Pasaules kausā. Bijis daļa no komandas, kas pirmo reizi kļuva par Eiropas čempioniem, uzvarot 1968. gada Eiropas čempionātā.