Linux Mint ir kopienas izstrādāts Linux distributīvs, kas balstīts uz Debian un Ubuntu distributīviem, kura mērķis ir nodrošināt lietotājam "modernu, elegantu un lietotājam draudzīgu operētājsistēmu, kas ir gan spēcīga, gan viegli lietojama". Linux Mint nodrošina pilnīgu atbalstu dažādiem multivides formātiem, ietver dažas patentētas programmas un tiek komplektēts ar plašu atvērtā pirmkoda lietojumprogrammu klāstu. Distributīva izveidotājs ir Klements Lefevre (Clément Lefèbvre), kurš aktīvi iesaistās arī tā attīstības komandā Mint Linux Team un lietotāju kopienā.