Henriks Vojcehs Kasperčaks (poļu: Henryk Wojciech Kasperczak, dzimis 1946. gada 10. jūlijā) ir Polijas futbola treneris un bijušais futbolists, spēlēja pussarga pozīcijā, bijis Polijas futbola izlases dalībnieks. Lielu daļu spēlētāja karjeras pavadījis Polijas komandā Melecas "Stal". Karjeras noslēgumā spēlējis arī Francijas komandā Metz. Polijas futbola izlases sastāvā spēlējis no 1973. līdz 1978. gadam. Kopumā aizvadījis 61 maču un guvis piecus vārtus. Ar izlasi izcīnījis trešo vietu 1974. gada FIFA Pasaules kausā Rietumvācijā un sudraba medaļu 1976. gada vasaras olimpiskajās spēlēs Monreālā. Savu trenera karjeru sācis Francijā. kur vadījis tādas komandas kā Metz, Saint-Étienne, Strasbourg, RCF Paris, Montpellier un Lille. Turpinājumā vadījis vairākas Āfrikas valstu nacionālās izlases, kā Kotdivuāru, Tunisiju, Maroku, Mali un Senegālu.