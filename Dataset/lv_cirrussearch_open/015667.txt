Arkandželo Korelli (itāļu: Arcangelo Corelli; dzimis 1653. gada 17. februārī, miris 1713. gada 8. janvārī) bija itāliešu baroka mūzikas komponists un vijolnieks. Viņa sacerējumi atstāja lielu ietekmi uz kamermūzikas attīstību. Korelli popularizēja un ieviesa nosaukumu tolaik mazzināmam mūzikas žanram — concerto grosso (lielajam koncertam). Viņa virtuozais vijoļspēles stils kļuva par aizsākumu modernajam vijoles mūzikas stilam 18.—19. gadsimtā. Korelli dzīves laikā sakomponēja 48 trio sonātes, 12 vijoles un continuo sonātes, 12 concerti grossi. Kopumā komponistam autentificēti ir seši opusi.