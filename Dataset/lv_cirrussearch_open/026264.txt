Lidojumu informācijas rajons (angļu: Flight information region, FIR) aviācijā ir noteikta gaisa telpas daļa, kurā tiek sniegts lidojumu informācijas un avārijas brīdinājumu pakalpojums. Šādu lidojumu informācijas rajonu sistēma aptver visu Zemes gaisa telpu un izveidota līdz ar ICAO dibināšanu 1947. gadā. Lidojumu informācijas un avārijas brīdinājumu pakalpojumus sniedz valsts civilās administrācijas noteikta autorizēta institūcija (Latvijā — valsts akciju sabiedrība «Latvijas gaisa satiksme»). Lielākā daļa lidojumu informācijas rajonu aptver konkrētas valsts teritoriju, teritoriālos ūdeņus un pieguļošo jūras vai okeāna gaisa telpu. Lielākām valstīm izveidoti vairāki lidojumu informācijas rajoni. Daži lidojumu informācijas rajoni ietver sevī vairāku valstu teritoriju vai arī valsts deleģē savas gaisa telpas informatīvo pārraudzību citai valstij. Virs okeānu starptautiskajiem ūdeņiem izveidoti speciāli okeānu informācijas rajoni, kuru apkalpošanu veic kādas no pieguļošo valstu institūcijām. Robežas starp lidojumu informācijas rajoniem tiek noteiktas uz starpvalstu līgumu pamata, saskaņojot ar Starptautisko Civilās aviācijas organizāciju. Katram lidojumu informācijas rajonam piešķirts unikāls ICAO kods (Rīgas FIR — EVRR).