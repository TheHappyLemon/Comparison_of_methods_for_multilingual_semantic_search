Hosē Danjels Ortega Saavedra (spāņu: José Daniel Ortega Saavedra, izrunā: [ðaˈnje̞l o̞rˈte̞ɣa]; dzimis 1945. gada 11. novembrī) ir Nikaragvas politiķis. Pašreizējais valsts prezidents, amatā kopš 2007. gada, iepriekš valsts vadītāja amatu ieņēmis no 1979. līdz 1990. gadam. Pirmās valdīšanas laikā bija marksists-ļeņinists, taču vēlāk kļuvis mērenāks savā politiskajā pārliecībā un viņa pārstāvētā partija tiek uzskatīta par demokrātiski sociālistisku. Studējis tieslietas galvaspilsētā Managvā. Pievienojies Sandīnistu nacionālās atbrīvošanas frontei (Frente Sandinista de Liberación Nacional), kas cīnījās pret Anastasio Somosas Devajles režīmu. 1967. gadā tika apcietināts uz 7 gadiem par bankas aplaupīšanu (centās nozagt naudu, lai varētu samaksāt par ieročiem). 1974. gadā ticis izlaists brīvībā ķīlnieku apmaiņā, ticis izsūtīts uz Kubu, kur izgājis partizānu apmācību. Pēc tam slepeni atgriezies Nikaragvā. Nacionālā atbrīvošanās fronte gāza Devajli 1979. gadā. Ortega kļuva par Nacionālās atjaunošanas valdības huntas Vadošās padomes locekli, 1981. gadā kļuva par Nacionālās atdzimšanas valdības Vadošās padomes koordinatoru. 1985. gadā ticis ievēlēts par Nikaragvas prezidentu, amatu saglabājis līdz 1990. gadam. Ortegas valdība Nikaragvā pastāvēja ar Kubas un PSRS atbalstu un līdz ar šī atbalsta beigām arī vājinājās valdošās partijas pozīcijas un 1990. gada Ortega zaudēja varu. Startējis arī visās nākamajās prezidenta vēlēšanās, atkal par Nikaragvas prezidentu kļūstot pēc uzvarētajām 2006. gada vēlēšanām.