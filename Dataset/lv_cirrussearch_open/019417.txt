Osi Vēnenens (somu: Ossi Väänänen; dzimis 1980. gada 18. augustā) ir bijušais somu hokejists, aizsargs, Somijas hokeja izlases dalībnieks. Karjeras laikā aizvadījis 479 spēles Nacionālās hokeja līgas klubos Fīniksas "Coyotes", Kolorādo "Avalanche", Filadelfijas "Flyers" un Vankūveras "Canucks". Tāpat, deviņas sezonas aizvadījis Helsinku "Jokerit" sastāvā. Somijas izlases rindās izcīnījis bronzas medaļas 2014. gada olimpisko spēļu turnīrā, kā arī kļuvis par 2011. gada Pasaules čempionu.