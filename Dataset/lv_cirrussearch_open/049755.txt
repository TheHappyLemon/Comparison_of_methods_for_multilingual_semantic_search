Trakais Zirgs (dzimis ap 1840. gadu, miris 1877. gada 5. septembrī) bija viens no galvenajiem siu indiāņu virsaišiem. Cīnījās pret ASV federālo valdību, pret balto amerikāņu ieceļošanu pamatiedzīvotāju teritorijās, lai aizstāvētu tradicionālo lakotu iedzīvotāju grupas dzīvesveidu. Piedalījies vairākās kaujās karā par Melnajiem pakalniem Lielo līdzenumu ziemeļdaļā. 1877. gada 5. maijā viņš un vēl daži citi indiāņu virsaiši padevās ģenerāļa Džordža Krūka armijai. Četrus mēnešus dzīvoja savā ciematā netālu no Robinsona forta, Nebraskā. Kad ģenerālis Krūks saņēma maldinošu informāciju par Trakā Zirga nodomu viņu nogalināt, viņš pavēlēja to arestēt. Pēc aresta Trakais Zirgs tika vests uz cietumu. Informācija par tālāko ir pretrunīga. Iespējams, Trakais Zirgs sāka pretoties, redzot, ka viņu ved nevis uz nopratināšanu, bet uzreiz uz cietumu. Miris 1877. gada 5. septembrī, pēc tam, kad sargs viņu ievainoja ar bajoneti.