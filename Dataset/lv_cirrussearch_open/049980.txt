Teniss 1920. gada vasaras olimpiskajās spēlēs Antverpenē norisinājās no 16. līdz 24. augustam. Šī bija sestā reize, kad teniss bija iekļauts olimpisko spēļu programmā. 1920. gada vasaras olimpisko spēļu tenisa turnīrā piedalījās 75 sportisti (52 vīrieši un 23 sievietes) no 14 valstīm. Tenisa turnīrs tika aizvadīts Bēršota tenisa klubā. Otro reizi olimpisko spēļu vēsturē tenisa turnīrs notika zāles seguma kortos. Šajās olimpiskajās spēlēs tika sadalīti pieci medaļu komplekti. Salīdzinot ar iepriekšējām spēlēm, programmā vairs nebija iekštelpu tenisa turnīrs. Sacensības tika aizvadītas vīriešu un sieviešu vienspēlēs, vīriešu un jauktajās dubultspēlēs, kā arī pirmo reizi olimpisko spēļu vēsturē notika sieviešu dubultspēļu sacensības. Visvairāk medaļu 1920. gada vasaras olimpisko spēļu tenisa turnīrā izcīnīja Lielbritānijas sportisti — 6 medaļas (2 zelta, 3 sudraba un 1 bronzas medaļa). Šajās spēlēs Japāna un Čehoslovākija pirmoreizi izcīnīja olimpiskās medaļas tenisā. Sjūzena Lenglena no Francijas bija vienīgā tenisiste, kura šajās spēlēs izcīnīja divas zelta medaļas un vienu bronzas medaļu.