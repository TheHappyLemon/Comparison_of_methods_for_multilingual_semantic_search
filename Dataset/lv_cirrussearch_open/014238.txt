Rodžers Kīts "Sids" Barets (angļu: Roger Keith "Syd" Barrett; 1946. gada 6. janvāris — 2006. gada 7. jūlijs) bija angļu psihodēliskā roka mūziķis un dziedātājs, labāk zināms kā grupas Pink Floyd pirmais līderis. 1967. gadā Berets sāka pārāk aizrauties ar dažādām psihodēliskām vielām, it īpaši LSD, kas saasināja viņa garīgo veselības stāvokli, tāpēc viņš bija spiests 1968. gadā grupu pamest. Izdevis divus solo albumus, neilgu brīdi darbojies grupā Stars, bet 1975. gadā pilnīgi norobežojās no ārpasaules, dzīvoja pie savas mātes (pēc mātes nāves pie māsas), un savu dzīvi, pēc cīņas ar vēzi, beidza savā dzimtajā pilsētā, Kembridžā. Šodien viņš ir ieguvis leģendas statusu, un viņam ir veltīts Pink Floyd albums Wish You Were Here, daļēji veltīti The Dark Side of the Moon un The Wall. Kad 2005. gadā, Live 8 festivālā notika Pink Floyd vienreizējās atkalapvienošanās koncerts, dziesma Wish You Were Here tika veltīta "visiem, kuri šeit nav, it īpaši Sidam."