Kauja par Maskavu (vācu: Schlacht um Moskau, krievu: Битва за Москву) ir padomju vēsturnieku dots nosaukums stratēģiski svarīgai cīņai, kas notika 600 km lielā sektorā Otrā pasaules kara Austrumu frontē. Tā notika laikā no 1941. gada 30. septembra līdz 1942. gada 20. aprīlim. Padomju aizsardzības pūles izjauca Ādolfa Hitlera uzbrukumu PSRS galvaspilsētai un lielākajai pilsētai Maskavai. Maskava bija viens no svarīgākajiem militārajiem un politiskajiem Ass valstu mērķiem Padomju Savienībā.