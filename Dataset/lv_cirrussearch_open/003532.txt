Antoņina Krivošapka (krievu: Антонина Владимировна Кривошапка; dzimusi 1987. gada 21. jūlijā Rostovā pie Donas, Krievijas PFSR, PSRS) ir krievu vieglatlēte, startē 400 metru distancē. A. Krivošapka izcīnīja sudraba medaļu 2003. gada Pasaules jaunatnes čempionātā. Nākamais lielais sasniegums viņas karjerā bija tikai 2009. gadā, pirms tam viņa pārsvarā startēja nacionālajās sacensībās. 2009. gadā viņa kļuva par divkārtēju Eiropas čempioni telpās 400 m un 4x400 m stafetē. Pēc Eiropas čempionāta telpās viņa Krievijas čempionātā uzstādīja laiku 49,29 s, kas tobrīd bija 2. labākais rezultāts pasaulē 2009. gadā. 2009. gada Pasaules čempionātā viņa 400 m un 4x400 m stafetē izcīnīja bronzas medaļu. 2010. gada Eiropas čempionātā izcīnīja zeltu 4x400 m stafetē un bronzu individuālajā 400 m distancē. 2011. gada Pasaules čempionātā izcīnīja bronzu 4x400 m stafetē, pēc diviem gadiem savā dzimtenē 4x400 m stafetē izcīnīja zeltu, savukārt individuālajā 400 m distancē — bronzu. Piedalījās 2012. gada vasaras olimpiskajās spēlēs Londonā, kur komanda sākotnēji izcīnīja sudraba medaļu 4x400 m stafetē. 2017. gadā pēc dopinga analīžu atkārtotas pārbaudes Krivošapkas paraugā tika konstatēta turinabola klātbūtne, rezultāts tika anulēts, olimpiskā medaļa atņemta.