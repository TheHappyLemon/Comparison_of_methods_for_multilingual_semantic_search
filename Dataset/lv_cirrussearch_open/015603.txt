Fussballclub Zürich, biežāk pazīstams kā FC Zürich, FCZ vai vienkārši Zürich, ir Šveices futbola klubs no Cīrihes. Klubs ir dibināts 1896. gadā, pašlaik spēlē Šveices Superlīgā. Mājas spēles komanda aizvada Letzigrund stadionā, kurš tika rekonstruēts pirms 2008. gada Eiropas čempionāta. Zürich futbolisti 12 reizes ir izcīnījuši Šveices čempionu titulu, kā arī desmit reizes uzvarējuši Šveices kausa izcīņā. Lielākais panākums Eiropas klubu turnīros ir iekļūšana Eiropas čempionvienību kausa pusfinālā, kas izdevies divreiz — 1963.—1964. un 1976.—1977. gada sezonās. No 2016. gada jūnija līdz 2020. gadam komandā spēlēja Latvijas izlases vārtsargs Andris Vaņins.