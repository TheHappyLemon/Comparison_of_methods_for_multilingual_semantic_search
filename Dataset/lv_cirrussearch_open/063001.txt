People's Choice balva (angļu: People's Choice Awards) ir ikgadēja ASV balva, kurā apbalvo izklaides jomā strādājošus cilvēkus, par kuriem tiešsaistē nobalso sabiedrība un fani. Apbalvošanas ceremonija notiek katru gadu kopš 1975. gada. Sākotnēji uzvarētājus noteica, izmantojot kompānijas Gallup aptaujas, bet sākot ar 2005. gadu balsošana norisinās internetā. Balvas autors ir Bobs Staivers, kas producēja pirmo balvas pasniegšanas ceremoniju 1975. gadā. Pirmās balvas saņēma 1974. gada iecienītākā filma "Dzelonis", gada iecienītākā kinoaktrise — Bārbra Streisande, bet par iecienītāko kinoaktieri kļuva Džons Veins. Līdz šim visvairāk balvas saņēmusī persona ir Elena Didženeresa, kas kopumā saņēmusi 20 balvas. 1982. gadā Staivers pārdeva People's Choice balvu uzņēmumam Procter & Gamble Productions (P&G); P&G īpašumā esošo balvas pasniegšanas ceremoniju pārraidīja CBS, un Procter & Gamble zīmoliem bija ekskluzīvs reklāmas laiks visā televīzijas pārraidē. 2017. gada aprīlī televīzijas tīkls E! paziņoja, ka ir ieguvis savā īpašumā People's Choice balvu. Ceremonijas laiku pārcelta no janvāra uz novembri, lai samazinātu tās tuvumu apbalvošanas sezonas rosīgākajiem mēnešiem. 2021. gadā ceremoniju vienlaikus pārraidīja arī televīzijas tīkla E! māsas apraides tīkls NBC.