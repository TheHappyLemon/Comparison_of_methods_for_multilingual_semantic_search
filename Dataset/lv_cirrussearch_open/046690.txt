Meksika olimpiskajās spēlēs pirmo reizi piedalījās 1900. gadā, kad tās notika Francijas galvaspilsētā Parīzē. Taču turpmakajās spēlēs tā ilgstoši nepiedalījās. Olimpiskajās spēlēs Meksika atgriezās 1924. gadā un kopš tā laika ir piedalījusies visās vasaras olimpiskajās spēlēs. Savukārt ziemas olimpiskajās spēlēs tā pirmo reizi piedalījās 1928. gadā, kad tās notika Šveices pilsētā Sanktmoricā. Taču pēc tam ilgu laiku tajās nepiedalījās un atgriezās ziemas olimpiskajās spēlēs 1984. gadā, kad tās notika Dienvidslāvijas galvaspilsētā Sarajevā. 1968. gadā Meksikas galvaspilsēta Mehiko kļuva par pirmo Latīņamerikas pilsētu, kurā rīkotas olimpiskās spēles. Līdz šim olimpiskajās spēlēs Meksikas sportisti ir izcīnījuši 72 medaļas (13 zelta, 24 sudraba un 35 bronzas medaļas). Visas šīs medaļas ir izcīnītas vasaras olimpiskajās spēlēs. Visvairāk no olimpiskajiem sporta veidiem Meksikas sportisti ir izcīnījuši medaļas daiļlēkšanā (15 medaļas), otrajā vietā ir bokss (13 medaļas). Kopumā Meksikas sportisti olimpiskajās spēlēs ir ieguvuši medaļas 16 dažādos olimpiskajos sporta veidos. Ar medaļām bagātākais Meksikas sportists ir daiļlēcējs Hoakins Kapilja, kurš olimpiskajās spēlēs, kopumā ir izcīnījis 4 medaļas (1 zelta, 1 sudraba un 2 bronzas medaļas). Savukārt Umberto Mariless (jāšanas sports) ir vienīgais Meksikas sportists, kurš ir izcīnījis divas zelta medaļas. Bet tekvondo sportiste Marija Espinosa kļuva par pirmo Meksikas sportisti, kura olimpiskās medaļas ir izcīnījusi trijās olimpiskajās spēlēs (no 2012. — 2016. gadam). Meksika savas pirmās medaļas olimpiskajās spēlēs izcīnīja jau 1900. gada Parīzes olimpiskajās spēlēs. Visvairāk medaļas (9) tā izcīnīja 1968. gadā, kad vasaras olimpiskās spēles tika rīkotas pašu mājās Mehiko.