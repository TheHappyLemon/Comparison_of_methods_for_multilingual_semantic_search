Arkādijas nome (ivritā: Νομός Αρκαδίας) ir Grieķijas Peloponēsas perifērijas nome, kas atrodas Peloponēsas pussalas centrālajā daļā un austrumos. Dienvidos tā robežojas ar Lakonijas nomi, dienvidrietumos ar Mesēnijas nomi, ziemeļaustrumos ar Argolīdas nomi, ziemeļos ar Korintijas nomi, kā arī ar Rietumgrieķijas perifērijas Ahajas nomi, bet rietumos ar Rietumgrieķijas perifērijas Elīdas nomi. Austrumos to apskalo Egejas jūras Argolīdas līča ūdeņi. Arkādijas nomes administratīvais centrs ir Tripole. Arkādijas nomē ir Arkādijas vēsturiskais apgabals, kur bija vairāki nozīmīgi senās Grieķijas kultūras centri, piemēram, Tegeja, Mantineja, Orhomena, Megalopole un citi. Arkādijas vēsturiskais apgabals bija vienīgais Peloponēsas apgabals bez izejas pie jūras. Mūsdienu Arkādijas nomē bez senās Arkādijas ir iekļauts arī Kinurijas vēsturiskais apgabals, kā arī daļa no Argolīdas un Lakonijas vēsturiskajiem apgabaliem.