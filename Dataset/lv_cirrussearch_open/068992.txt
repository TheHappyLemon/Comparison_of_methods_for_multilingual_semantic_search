Hamamacu (japāņu: 浜松市, Hamamatsu-shi) ir pilsēta Japānā, Čjūbu reģionā. Tā ir Sidzuokas prefektūras lielākā pilsēta, bet ne administratīvais centrs. 2021. gadā pilsētā dzīvoja 788 tūkstoši iedzīvotāju. Pilsēta atrodas Honsju salas centrālās daļas dienvidu piekrastē, 260 km uz dienvidrietumiem no Tokijas. Tā ir ostas pilsēta. Hamamacu ir nozīmīga rūpniecības pilsēta Japānā, tā ir zināma kā motociklu un elektronisko mūzikas instrumentu ražotāja. Hamamacu atrodas uzņēmumu Suzuki Motor, Roland Corporation, Kawai un Hamamatsu Photonics galvenās mītnes. Pilsētā ir dibināts uzņēmums Honda, lai gan pašlaik uzņēmuma galvenā mītne šeit neatrodas. Hamamacu atrodas arī liela Japānas bruņoto spēku gaisa bāze.