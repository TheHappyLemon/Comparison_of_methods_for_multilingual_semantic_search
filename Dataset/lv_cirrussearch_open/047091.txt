Pažaisles klosteris (lietuviešu: Pažaislio vienuolynas) ir klosteris Lietuvas pilsētas Kauņas austrumu nomalē, Kauņas jūras pussalā. Klosteri 1662. gadā nodibināja Lietuvas lielkņazistes lielkanclers Kristups Zigmants Pacs kamaldoliešu mūkiem. Baroka stila klostera celtniecība turpinājās līdz 1674. gadam un atkal atsākās 1712. gadā. 1812. gada karā klosteris tika izmantots kā franču karaspēka zirgu staļļi. Pēc Novembra sacelšanās sakāves klosteris tika nodots pareizticīgo baznīcai, kura šeit ierīkoja Požajskas klosteri (Пожайский Успенский мужской монастырь). Pēc Lietuvas valsts nodibināšanās klosteri atdeva atpakaļ katoļiem. PSRS okupācijas laikos, pēc Otrā pasaules kara, klosteri lietoja kā arhīvu, vēlāk psihiatrisko klīniku, bet 1966. gadā šeit ierīkoja koncertzāli. 1990. gadā klostera komplekss tika atdots katoļu baznīcai. Klostera teritorijā apglabāts komponists Aleksejs Ļvovs (Алексе́й Фёдорович Львов, 1798 — 1870), Krievijas Impērijas himnas Dievs, sargi Ķeizaru! (Боже, Царя храни!) mūzikas autors.