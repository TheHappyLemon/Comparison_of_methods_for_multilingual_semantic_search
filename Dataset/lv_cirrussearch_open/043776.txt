"Koko noslēpums" (angļu: Coco) ir 2017. gada datoranimācijas 3D fantastikas filma, ko producējusi Pixar Animation Studios un izdevusi studija Walt Disney Pictures. Filma balstīta uz tās režisora Lī Ankriča paša radītu ideju. Galvenos tēlus ieskaņojuši aktieri Entonijs Gonzaless, Gaels Garsija Bernals, Benžamins Brets, Alanna Jubaka, Renī Viktors, Ana Ofēlija Murguija un Edvards Džeimss Olmoss. Sižets seko 12 gadus jaunam zēnam Migelam, kurš netīšām pārceļas uz Mirušo valstību, kur viņam jāatrod savs vecvecvectēvs, bijušais mūziķis, ar kura palīdzību Migels varētu atgriezties pie savas ģimenes starp dzīvajiem. Filmas "Koko noslēpums" sižets ir ietekmējies no meksikāņu Mirušo dienas. Pixar filmas animācijas izveidi sāka 2016. gadā, kad Ankričs ar citiem filmas veidotājiem devās uz Meksiku, lai precīzāk izpētītu paražas un vietējo kultūru. Komponists Maikls Džakino, kas jau iepriekš sadarbojies ar Pixar studiju, sakomponēja filmas skaņu celiņu. Filmas pirmizrāde norisinājās 2017. gada 20. oktobrī Morēlijas Starptautiskā kinofestivāla ietvaros Morēlijā, Meksikā. Meksikas kinoteātros filmu sāka izrādīt jau nedēļu pēc pirmizrādes, kas bija nedēļu pirms Mirušo dienas (Día de los Muertos). Filma ieguvusi pozitīvas atsauksmes par tās animāciju, balss aktieru tēlojumu, mūziku, emocionālo stāstu un cieņu pret meksikāņu kultūru. Tās starptautiskie ieņēmumi pārsniedza 807 miljonus ASV dolāru, padarot to par visu laiku 15. ienesīgāko animācijas filmu un 11. ienesīgāko 2017. gada ienesīgāko filmu. "Koko noslēpums" ir ieguvis vairākus apbalvojumus, tajā skaitā Nacionālās kinokritiķu padomes balvu kā 2017. gada labākā animācijas filma. Tāpat filma ieguva divas Amerikas Kinoakadēmijas balvas nominācijās "Labākā animācijas filma" un "Labākā dziesma" (Remember Me). Papildu tam, kā labākās animācijas filma tā ir saņēmusi BAFTA kino balvu, Zelta globusa balvu, Critic's Choice Movie Awards un Annie balvu.