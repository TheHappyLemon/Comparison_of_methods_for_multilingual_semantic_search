Šis raksts ir par rakstnieku. Par citām jēdziena Bārs nozīmēm skatīt nozīmju atdalīšanas lapu. Hermanis Bārs (vācu: Hermann Bahr, dzimis 1863. gada 19. jūlijā Lincā, miris 1934. gada 15. janvārī Minhenē) bija Austrijas rakstnieks, lugu autors, teātra režisors un kritiķis. Piedzima un uzauga Lincā. Studēja tieslietas, filozofiju, ekonomiku un filoloģiju Vīnē, Černivcos un Berlīnē. 19. gadsimta beigu Vīnē bija viens no rakstnieku grupas Jung-Wien (Stefans Cveigs, Hugo fon Hofmanstāls, Karls Krauss, Artūrs Šniclers, Fēlikss Zaltens) pārstāvjiem. Ieviesa jēdzienu modernisms, kā arī bija viens no pirmajiem ekspresionisma definētājiem. Līdz Pirmajam pasaules karam (1906-1907) strādāja kopā ar Maksu Reinhardu Berlīnes Deutsches Theater, bet no 1918. gada Vīnes Burgtheater. Sarakstījis apmēram 40 lugas un 10 romānus. Miris 1934. gadā. Bija precējies ar austriešu operdziedātāju Annu fon Mildenburgu. Abi ar sievu ir apglabāti Zalcburgas kapsētā.