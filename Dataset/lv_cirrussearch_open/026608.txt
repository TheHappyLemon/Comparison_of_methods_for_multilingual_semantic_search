Asinsblakšu virsdzimta (Cimicoidea) ir blakšu kārtas (Hemiptera) virsdzimta, kas pieder pie asinsblakšveidīgo infrakārtas (Cimicomorpha). Šajā virsdzimtā ir apvienotas 7 mūsdienās dzīvojošas dzimtas. Ik pa laikam sistemātiku papildina kāda jaunatklāta suga. ASV dienvidaustrumos jaunatklātā blakšu suga Curalium cronini sistemātikā tika iekļauta 2007. gadā un tā ir vienīgā suga Curaliidae dzimtā. Gandrīz visas šīs grupas sugas ir plēsīgas un barojas ar citiem kukaiņiem. Izņēmums ir asinsblakšu (Cimicidae) un poliktenīdu dzimtas (Polyctenidae) sugas, kas ir ektoparazīti (ārējie parazīti). Abu ektoparazītu dzimtu sugas parazitē uz mugurkaulniekiem, galvenokārt uz sikspārņiem un putniem, bet vispazīstamākā ir gultas blakts, kas parazitē uz cilvēkiem.