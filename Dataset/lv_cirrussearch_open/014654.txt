Telstar 1 bija ASV pavadonis, kas palaists 1962. gada jūlijā. Tas bija pirmais aktīvais sakaru pavadonis (pirms tā 1960, gadā palaistais Echo 1 bija pasīvs radioviļņu atstarotājs). Telstar pāri Atlantijas okeānam retranslēja telefona sarunas, faksa attēlus un televīzijas signālu. Šī bija pirmā privāti finansētā kosmiskā misija: projektu vadīja un finansēja sakaru uzņēmums AT&T. Pavadonis darbojās līdz 1963. gada februārim. Kosmisko aparātu izgatavoja Bell Telephone Laboratories. Ar masu 77 kg tas bija lodes formā ar diametru 88 cm. No visām pusēm tas bija pārklāts ar saules baterijām. BEe sakaru retranslācijas aparatūras pavadonī bija uzstādīti instrumenti, lai mērītu enerģētisko protonu un elektronu izplatību Van Allena radiācijas joslās. Telstar 1 tika palaists 1962. gada 10. jūlijā 08:35:00 UTC ar nesējraķeti Thor-Delta no Kanaveralas zemesraga Gaisa spēku stacijas starta kompleksa LC-17B. Pavadonis tika ievadīts orbītā, kurā apriņķojumu veica 2 stundās 37 minūtēs. Šajā laikā tikai 20 minūtes varēja izmantot transatlantiskajam seansam. Pirmais sakaru seanss notika 11, jūlijā. 23. jūlijā notika pirmais publiskais transatlantiskais televīzijas sakaru seanss. Augustā Telstar 1 kļuva par pirmo pavadoni, ar kura palīdzību sinhronizēts laiks starp diviem kontinentiem, sinhronizējot ASV un Apvienotās Karalistes laikus ar precizitāti 1 mikrosekunde (līdz tam laikam labākā precizitāte bija 2 μs). Telstar 1 normāli darbojās līdz 1962. gada novembrim, kad komandu kanālā radās daudz traucējumu. 23. novembrī izdevās atjaunot komandu kanāla darbību. 20. decembrī pavadonis veiksmīgi tika aktivēts. Telstar 1 pārtrauca raidīt 1963. gada 21. februārī. Pavadoņa bojājumi tiek saistīti ar ASV neilgi pirms Telstar 1 starta lielā augstumā veikto atombumbas izmēģinājumu. Telstar 1, kaut arī neaktīvs, vēl joprojām atrodas orbītā.