Fore (zviedru: Fårö) ir Zviedrijas sala Baltijas jūrā uz ziemeļiem no Gotlandes. Sala, kas no Gotlandes atdalīta ar no 1,5 līdz 4 kilometrus platu šaurumu, vasarā ir diezgan populārs tūrisma objekts. Līdz 20. gadsimta deviņdesmitajiem gadiem sala bija slēgta apmeklētājiem, jo šeit bāzējās Zviedrijas militārās struktūras. Salai ir īpaša vieta kino vēsturē, jo šeit dzīvojis, miris un apglabāts Ingmars Bergmans. Šeit filmētas daudzas no Bergmana filmām. Arī Andrejs Tarkovskis šeit gribēja uzņemt filmu "Upurēšana", tomēr armija to neatļāva, tāpēc tā tika uzņemta Gotlandes dienvidos, Nerā. Katru gadu vasarā šeit notiek kinorežisoram veltīts festivāls Bergmana nedēļa.