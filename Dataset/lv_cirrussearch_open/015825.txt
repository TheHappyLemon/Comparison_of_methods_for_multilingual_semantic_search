2012. gada Itālijas Grand Prix (oficiālais nosaukums: Formula 1 Gran Premio Santander d'Italia 2012) bija Formula 1 pasaules čempionāta 2012. gada sezonas trīspadsmitais posms, kas norisinājās 9. septembrī Itālijā, Moncas trasē. No pirmās rindas startēja abi McLaren piloti, Luiss Hamiltons un Džensons Batons, kas bija 62. reize, kad abi McLaren komandas piloti startējuši no pirmās starta rindas, līdz ar to McLaren pārspēja iepriekš Williams komandas uzstādīto rekordu. Luiss Hamiltons arī guva uzvaru šajās sacīkstēs, Serhio Peress (Sauber) ieņēma otro vietu, Fernando Alonso (Ferrari) bija trešais. Sacīkstēs nepiedalījās Lotus braucējs Romēns Grožāns, kurš bija saņēmis aizliegumu piedalīties vienās nākamajās sacensībās pēc sadursmes izraisīšanas iepriekšējā, Beļģijas Grand Prix. Viņa vietā startēja komandas testpilots Žeroms d'Ambrosio. Ma Kinhua kļuva par pirmo ķīniešu autosportistu, kas piedalījies F1 Grand Prix treniņbraucienos, pirmajos brīvajos treniņbraucienos aizstājot Narainu Kartikejanu (HRT).