Džons Viljams "Vills" Ferels (angļu: John William "Will" Ferrell; dzimis 1967. gada 16. jūlijā Īrvinā, Kalifornijas štatā, ASV) ir amerikāņu komiķis, aktieris, producents un rakstnieks. Viņš sevi apliecināja ar lomu NBC skeču komēdijšovā Saturday Night Live (darbojās tajā laikā no 1995. līdz 2002. gadam). Vills Ferels kopā ar Džeku Bleku, Benu Stilleru, Stīvu Karelu, Vinsu Vonu un brāļiem Ouenu un Lūku Vilsoniem ir viens no Frat Pack locekļiem, ko uzskata par Holivudas komiķu paaudzi, kas apvienoja 20. gadsimta beigas un 21. gadsimta sākumu. Viņš ir viens no Holivudas bagātākajiem aktieriem. Vills Ferels ir filmējies tādās komēdijās kā "Kā vecajos, labajos laikos" (2003), "Elfs" (2003), "Televīzijas dvēsele" (2004), "Iesper un iekliedzies" (2005) "Rikijs Bobijs — ātruma karalis" (2006), "Uz slavas asmens" (2007), Semi-Pro (2008) un "Zudusī pasaule" (2009). 2007. gadā viņš kopā ar Ādamu Makeju izveidoja komēdiju vietni Funny or Die. Citas nozīmīgas lomas atveidojis filmās "Rezerves policisti" (2010), "Kampaņa: vēlēšanu cirks" (The Campaign, 2012), "Kā izdzīvot aiz restēm" (2015), "Šerloks Holmss un doktors Vatsons" (Holmes & Watson, 2018), kā arī ierunājis tēlus animācijas filmās "Ziņkārīgais Džordžs" (Curious George, 2006) un "Megamainds" (2010). Saņēmis Emmy balvas nomināciju par dalību Saturday Night Live, un trīs Zelta globusa balvas nominācijas par lomām filmās "Producenti" (The Producers, 2005) un "Izdomātā dzīve" (2006), un par filmas "Vara" (2018) producēšanu. 2015. gadā žurnāla GQ britu versija izvēlējās viņu par labāko gada komiķi. 2015. gada 24. martā Ferels saņēma savu zvaigzni Holivudas Slavas alejā. Viņa tēvs Rojs Lī Ferels bija grupas The Righteous Brothers dalībnieks.