Moriss Hjū Frederiks Vilkinss (angļu: Maurice Hugh Frederick Wilkins; dzimis 1916. gada 15. decembrī, miris 2004. gada 5. oktobrī) — Jaunzelandē dzimis britu molekulārbiologs, kurš kopā ar Džeimsu Votsonu un Frānsisu Kriku atklāja DNS struktūru, par ko 1962. gadā saņēma Nobela prēmiju fizioloģijā vai medicīnā. Pazīstams arī ar pētījumiem fosforescencē, radaros, izotopu izdalīšanā un rentgendifraktometrija. Dzimis Jaunzēlandē, ārsta ģimenē. Kad Morisam bija seši gadi, ģimene pārcēlās uz Birmingemu. 1940. gadā ieguva fizikas doktora grādu Birmingemas Universitātē. Otrā pasaules kara laikā Kalifornijas Universitātē, Bērkli, pēc tam atgriezās Anglijā, Londonas Universitātē, kur pievienojās biofiziķu grupai. 1953. gada sākumā Vilkinss iedeva Džeimsam Votsonam no Kembridžas Universitātes, kurš tāpat kā Vilkinss nodarbojās ar DNS struktūras pētījumiem, Rozalindas Franklinas iegūto rentgendifraktometrisku attēlu, kas bija kritisks DNS struktūras noskaidrošanai. 1953. gada aprīlī žurnālā Nature tika publicēti pētījuma rezultāti, kuros bija aprakstīta DNS dubultspirāle.