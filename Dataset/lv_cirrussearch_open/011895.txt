Karls P. N. Šukers (Karl P. N. Shuker; dzimis 1959. gadā) ir britu zoologs un rakstnieks. Līdztekus rakstīšanai strādā arī par mediju konsultantu un līdzstrādnieku zooloģijas jautājumos – uzstājas gan radio, gan televīzijā, un ceļo pa visu pasauli. Viņa specializācija ir kriptozooloģija, un šinī nozarē viņu uzskata par vienu no mūsdienu izcilākajiem speciālistiem. K. Šukers studējis zooloģiju Līdsas (Leeds) universitātē un zooloģiju un sastatāmo fizioloģiju Birmingemas (Birmingham) universitātē. Uzrakstījis 17 grāmatas, citās piedalījies kā līdzautors, turklāt uzrakstījis simtiem rakstu žurnāliem. Viņš ir arī Ginesa rekordu grāmatas zooloģiskās daļas konsultants. Plašu auditoriju iepazīstinājis ar daudziem, agrāk maz pazīstamiem kriptīdiem. 2005. gadā viņa vārdā tika nosaukta dzīvnieku Loricifera jaunā suga, Pliciloricus shukeri.