"Aklā zona" (angļu: Blindspot) ir ASV krimināldrāmas televīzijas seriāls, ko pārraidīja televīzijas kanālā NBC. Seriālam izdotas piecas sezonas (2015—2020). Tā autors ir Mārtins Gero. Galvenajās lomās filmējušies Salivans Stepltons un Džeimija Aleksandra. Seriālā stāstīts par kādu sievieti, kurai ar speciālu medikamentu palīdzību ir izdzēsta atmiņa. Viņu atrod ietītu segā pilnīgi kailu Ņujorkas Taimskvērā. Sievietes ķermenis ir pārklāts ar dažādiem tetovējumiem, starp kuriem dīvainā kārtā ir arī Federālā izmeklēšanas biroja (FIB) īpašā aģenta Kurta Vellera vārds. Sievietes identitāti nespēj noteikt ne FIB laboratorijas speciālisti, ne Kurts. Toties FIB aģenti secina, ka ikviens tetovējums ir atslēga uz noziegumiem, kuri tiem jāatklāj.