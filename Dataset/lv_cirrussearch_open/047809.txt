Moldovas Republikas ģerbonis (moldāvu: Stema Republicii Moldova) ir viens no Moldovas nacionālajiem simboliem. Ģerbonī esošais vairogs ir horizontāli pārdalīts, sarkana augša, zila apakša. Uz tā attēlota stilizēta zeltaina (dzeltena) taura galva, starp ragiem astoņstaru zvaigzne, zem tās pieclapu rozes zieds un pusmēness, kas mazliet pagriezts ieslīpi pulksteņrādītāja virzienā. Vairogs atrodas uz ērgļa krūtīm, kam knābī zelta krusts, bet nagos zaļš olīvkoka zars un zelta zizlis. Ģerbonis ir redzams arī Moldovas karoga centrā.