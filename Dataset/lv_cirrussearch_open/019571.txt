Tatāru šaurums (krievu: Татарский пролив) ir jūras šaurums, kas atdala Sahalīnas salu no Āzijas kontinenta un savieno Japāņu jūru caur Amūras limānu un Sahalīnas līci ar Ohotskas jūru. Šaurums ir 663 km garš, tā platums ir no 320 km dienviddaļā līdz 40 km ziemeļdaļā un 7,3 km tā šaurākajā vietā — Ņeveļskoja šaurumā. Šauruma nosaukums cēlies no etnonīma tatāri, ar ko eiropieši līdz pat 18. gadsimtam apzīmēja lielāko daļu Ziemeļāzijas tautu. Pirmais no eiropiešiem šaurumu 1849. gadā šķērsoja krievu admirālis Genādijs Ņeveļskojs (Невельской), kurš pierādīja, ka Sahalīna ir sala un Amūras grīva ir pieejama kuģiem no Japāņu jūras puses. Krastos vairākas ostas, lielākās no kurām ir Šahtjorska austrumu krastā un Sovetskaja Gavaņa rietumu krastā.