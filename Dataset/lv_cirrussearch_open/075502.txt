Herberts Cukurs (dzimis 1900. gada 17. maijā, miris 1965. gada 24. februārī) bija latviešu aviators un Latvijas armijas kapteinis, arī žurnālists. Piedalījies Latvijas Neatkarības karā un 1930. gados kļuvis slavens ar saviem lidojumiem paškonstruētās lidmašīnās no Latvijas uz Gambiju un Āziju. Otrā pasaules kara laikā darbojies Sonderkommando Arājs, kas piedalījās holokausta īstenošanā Latvijā, taču Cukura personiska līdzdalība noziegumos nav tiesas pierādīta. Pēc kara emigrēja uz Dienvidameriku, 1965. gadā Cukuru Montevideo nogalināja Mossad aģenti.