Lidija Geilera Tehada (Lidia Gueiler Tejada; dzimusi 1921. gada 28. augustā, mirusi 2011. gada 9. maijā) bija Bolīvijas pirmā prezidente sieviete. 1940. gados Geilera pievienojās Revolucionāro nacionālistu kustībai (Movimiento Nacionalista Revolucionario, MNR). Kad partija 1952. gadā nokļuva pie varas, Geilera kļuva par deputāti Nacionālajā Kongresā no 1956. līdz 1964. gadam. 1964. gadā, kad MNR vara tika gāzta, Lidija Geilera Tehada devās trimdā. Nākamos piecpadsmit gadus viņa pavadīja ārpus valsts un pievienojās Nacionālo kreiso revolucionārajai partijai (Partido Revolucionario de la Izquierda Nacionalista, PRIN). Pēc atgriešanās Bolīvijā 1979. gadā Geilera atgriezās Kongresā un tika ievēlēta par Deputātu palātas prezidentu, pārstāvot MNR aliansi. 1979. gada prezidenta vēlēšanās neviens no kandidātiem nesavāca 50% balsu, tāpēc par pagaidu prezidentu iecēla Senāta prezidentu Valteru Gevaru un prezidenta vēlēšanas noteica 1980. gadā. Augustā Gevaru gāza Alberto Natuša vadīts valsts apvērsums. Iedzīvotāji bija neapmierināti un sāka vispārēju streiku. Natušam beigās nācās piekāpties, bet no Kongresa panākot solījumu, ka Gevaru neatjaunos par prezidentu. Par jauno pagaidu prezidentu tika apstiprināta tā laika apakšpalātas prezidente Lidija Geilera Tehada. 1980. gadā notika Luisa Mesas vadīts valsts apvērsums, kas gāza Geileru. Viņa atstāja valsti un dzīvoja Francijā līdz 1982. gadam, kad krita diktatūra. Vēlāk Lidija Geilera darbojās galvenokārt diplomātiskā jomā, bija vēstniece Kolumbijā, Rietumvācijā un Venecuēlā.