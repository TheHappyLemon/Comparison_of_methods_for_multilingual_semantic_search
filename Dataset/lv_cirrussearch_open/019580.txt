Fazāni (Phasianus) ir fazānu dzimtas (Phasianidae) vistveidīgo putnu ģints, kurā ir 1 vai 2 sugas. Tās ir parastais fazāns (Phasianus colchicus) un raibais fazāns (Phasianus versicolor). Daži sistemātiķi uzskata, ka raibais fazāns ir parastā fazāna pasuga. Parastais fazāns mūsdienās ir introducēts visā pasaulē, bet tā dabīgais izplatības areāls ir Āzija un Eiropas dienvidaustrumu reģioni - Grieķija, Bulgārija un Kaukāzs. Otra suga - raibais fazāns ir endēmiska Japānas salu arhipelāgam, lai gan arī tā mūsdienās ir introducēta Havaju salās un Rietumeiropā.