Beskidi (čehu: Beskydy, slovāku: Beskidy, poļu: Beskidy, rusīnu: Бескиды, ukraiņu: Бескиди) ir Karpatu kalnu daļa, kas stiepjas no Čehijas ziemeļaustrumiem un Slovākijas ziemeļrietumiem, cauri Polijai un Ukrainas Aizkarpatu apgabalam, nosacīti uz ziemeļiem no Tatriem. Kalnu augstākā virsotne ir 1725 metrus augstā Babja Gura Mazpolijas vojevodistē. Kalni stiepjas austrumu-rietumu virzienā apmēram 600 kilometru garumā un 50-70 kilometru platumā. Tie iedalās Rietumu Beskidos (Čehijā, Slovākijā, Polijā), Centrālajos Beskidos (Polijā un Slovākijā) un Austrumu Beskidos (lielākoties Ukrainā).