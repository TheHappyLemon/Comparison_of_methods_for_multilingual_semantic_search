Sireņiki (krievu: Сиреники, unazigmita: Сиӷынык — ‘brieža ragi’, čukču: Вутээн) ir nacionālais eskimosu ciems Krievijas ziemeļaustrumos, administratīvi ietilpst Čukotkas autonomā apvidū Provideņijas rajonā. Izvietojies Beringa jūras krastā Čukču pussalas dienvidos 35 km no rajona centra Provideņijas. Pēc arheoloģiskajiem datiem ciems nepārtraukti bijis apdzīvots vismaz pēdējos 2000 gadus. Tam par iemeslu ir cauru gadu neaizsalstošs lāsmenis jūrā, kas ļauj nepārtraukti zvejot un medīt. Ciemā vēsturiski dzīvojuši Sireņikas juiti, kuru valoda tiek uzskatīta par atsevišķu atzaru inuitu valodu grupā. Pēdējā sireņikiešu valodas pratēja Valentīna Vije mirusi 1997. gadā. Mūsdienās Sireņiku juiti pārgājuši uz krievu valodu vai čapļiniešu valodu. Ciemā ir pamatskola, bērnudārzs, kultūras centrs, feldšeru punkts, bibliotēka, pasts, veikals, maizes ceptuve, enerģiju un siltumu nodrošina vietājā energocentrāle. Iedzīvotāju galvenā nodarbošanās ir zveja un jūras dzīvnieku medības (vaļi, valzirgi, roņi).