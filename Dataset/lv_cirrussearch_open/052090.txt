Little Big ir Krievijas reiva un poppanka grupa no Sanktpēterburgas, ko 2013. gadā dibināja Iļja Prusikins. Grupa ieguva atpazīstamību ar vairākām dziesmām, tai skaitā Skibidi (2018), kas kļuva par populāru interneta fenomenu. Bija plānots, ka Little Big piedalīsies 2020. gada Eirovīzijas dziesmu konkursā Roterdamā, Nīderlandē, pārstāvot Krieviju ar dziesmu Uno, taču konkursu atcēla Covid-19 pandēmijas dēļ. Grupas dalībnieki šai laikā bija Iļja Prusikins (Илья Прусикин), Sofja Tajurskaja (Софья Таюрская), Sergejs Makarovs (Сергей Макаров) un Antons Lissovs (Антон Лиссов). 2022. gada jūnijā grupa izlaida pretkara klipu Generation Cancellation un vienlaikus paziņoja par pārcelšanos uz ASV. Tomēr Lissovs un Makarovs ģimenes apstākļu dēļ palika Krievijā, kas apgrūtināja koncertdarbību. Grupa atcēla paredzēto 26 koncertu tūri pa Krieviju gada otrajā pusē, un novembrī paziņoja par abu Krievijā palikušo izslēgšanu no grupas. Iļju Prusikinu Krievijas varas iestādes 2023. gada sākumā izsludināja par "ārzemju aģentu".