"Insaiders" (angļu: Inside Man) ir 2006. gada ASV krimināltrillera filma, kuras režisors ir Spaiks Lī. Filmā galvenās lomas atveido Denzels Vašingtons, Klaivs Ouens, Džodija Fostere, Kristofers Plamers, Vilems Defo un Čīvetels Edžiofors. Filma stāsta par Daltonu Raselu (Klaivs Ouens), kurš aplaupa banku Ņujorkas centrā, Ņujorkas policijas ķīlnieku sarunu vedēju Kītu Freizeru (Denzels Vašingtons) un ietekmīgu brokeri Madelēnu Vaitu (Džodija Fostere), kuru nolīgst bankas īpašnieks Artūrs Keiss (Kristofers Plamers), lai pasargātu kaut ko svarīgu no laupītājiem vienā no bankas seifiem. Filmas scenārija autors Rasels Gervics scenāriju 2002. gadā pārdeva studijai Imagine Entertainment un to bija paredzēts režisēt Ronam Hauardam. Hauards vēlāk pameta projektu un par režisoru apstiprināja Lī. Filmas pirmizrāde notika 2006. gada 20. martā un to izplatīja Universal Pictures. Filma saņēma pozitīvas kritiķu atsauksmes, tīmekļa vietnē Rotten Tomatoes filmai ir 86% vērtējums.