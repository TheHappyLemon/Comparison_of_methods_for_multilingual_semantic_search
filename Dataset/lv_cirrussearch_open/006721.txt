Šis raksts ir par mūziķi. Par politiķi skatīt rakstu Kārlis Būmeisters (politiķis). Kārlis Būmeisters (dzimis 1986. gada 13. decembrī Rīgā), pazīstams kā Kaža, ir latviešu mūziķis, raidījumu vadītājs un mūzikas ierakstu nozares un autoru interešu pārstāvis, starptautiskās ekonomikas sociālo zinātņu maģistrs, kurš šobrīd strādā Eiropas Parlamentā, Briselē. Kā LaIPA valdes loceklis pasniedzis lekciju kursus Latvijas Kultūras koledžā. K. Būmeisters kopā ar Valteru Frīdenbergu pārstāvēja Latviju 2005. gada Eirovīzijā ar dziesmu The War Is Not Over, finālā izcīnot 5. vietu. Mūziķa karjeru uzsāka grupā Dzeguzīte kopā ar pārējiem grupas Putnu Balles dalībniekiem. No trīs gadu vecuma līdz šim brīdim ir redzams televīziju raidījumos, biežāk Latvijas Televīzijā. Pirmais raidījums deviņdesmito gadu sākumā "Miedziņš nāk", "Vakariņas pasakas", vada un veido godalgoto LTV raidījumu "Melu Laboratorija", kā arī vēstures stāstu sēriju "Dzimtaskoks", kas veltīts Kārļa vectēvam, politiski represētajam zinātniekam un dzejniekam Jurim Būmeisteram. Iepriekš grupas Putnu Balle sastāvā izdevis vairākus studijas albumus: Sapņu pārdevējs un Mr.Andersen nemelo. 2008. gadā dibināja solo projektu Kaža, ar kuru veiksmīgi startējis Mūzikas ierakstu gada balvā, Muzikālajā bankā, abās saņemot godalgas. Tāpat iedziedājis ievaddziesmu seriālam "UgunsGrēks": "Tici vai nē". 2010. gada Latvijas Mūzikas ierakstu gada balvas ceremonijā šī dziesma tika atzīta par gada radio hitu. Izglītību ieguvis Rīgas V. Zālīša pamatskolā, Āgenskalna Valsts ģimnāzijā, Latvijas Universitātē (Ekonomikas fakultāte) un Biznesa un menedžmenta augstskolā ESCEM, Francijā. Šobrīd strādā Eiropas Parlamentā Eiropas Konservatīvo un Reformistu grupā kā deputāta Roberta Zīles preses padomnieks. Bijis Eiropas Sporta Nedēļas BEACTIVE labās gribas vēstnesis, veicot Ironman 70.3 triatlona disciplīnu.