"Valdnieks" (itāļu: Il Principe — ‘princis’) ir 16. gadsimta politiskais traktāts, kuru sarakstījis itālis Nikolo Makjavelli. Darbs tika publicēts 1532. gadā, piecus gadus pēc tā autora nāves, ar pāvesta Klementa VII atļauju. Darbā tiek izklāstīts, kā iegūstama un saglabājama vara. Tiek runāts par dažādām pārvaldes veidiem un varas saglabāšanas veidiem. Makjavelli sacerējumā apgalvo, ka par veiksmīgāku valdnieku var kļūt, ja tauta no viņa baidās, nevis mīl viņu, pamatojot šo apgalvojumu ar mainīgo tautas mīlestību un mobilizējošajām un pastāvīgajām bailēm. Šis ir viens no diviem Makjavelli galvenajiem darbiem, otrs ir "Pārdomas par pirmo Tita Līvija dekādi" (Discorsi sopra la prima deca di Tito Livio), kas tika publicēts 1531. gadā. Abi darbi tikuši sākti rakstīt vienā laikā. Tā kā lasītājus šokēja Makjavelli uzskati, ka politikā ir savi noteikumi, izveidojās termins ‘makjavellisms’, ar ko apzīmē politisku darbību, kurā mērķa sasniegšanai tiek izmantoti negodīgi paņēmieni.