Džons Maksvels Kutzē (John Maxwell Coetzee, dzimis 1940. gada 9. februārī) ir rakstnieks, literatūrkritiķis un valodnieks. 2006. gadā ieguva Austrālijas pilsonību un pašlaik (2008. gadā) dzīvo Austrālijā. 2003. gada Nobela prēmijas literatūrā laureāts. Dzimis Keiptaunā, Dienvidāfrikas Republikā, jurista un skolotājas ģimenē. Bērnību un jaunību pavadīja Keiptaunā un Vusterā. Keiptaunas Universitātē studējis matemātiku un angļu valodu. 1960. gados pārcēlās uz Londonu, kur strādāja par programmētāju firmā IBM. Vēlāk studēja valodniecību Teksasas Universitātē Ostinā, ASV. Līdz 1971. gadam pasniedza angļu valodu un literatūru Bufalo Universitātē. 1971. gadā Kutzē par piedalīšanos protestos pret Vjetnamas karu tika atteikta pastāvīgās uzturēšanās atļauja ASV. Pēc 1971. gada Kutzē devās uz dzimto Keiptaunu, kur pasniedza Keiptaunas Universitātē, bet pēc 2002. gada pārcēlās uz Adelaidu, Austrālijā.