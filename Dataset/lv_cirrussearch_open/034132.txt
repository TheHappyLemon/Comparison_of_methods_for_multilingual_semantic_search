Parc des Princes (izrunā: [paʁk de pʁɛ̃s]) ir futbola stadions Parīzē, Francijā. Stadions tika atklāts 1897. gada 18. jūlijā, vairākas reizes ticis renovēts. Kopš 1973. gada tajā savas mājas spēles aizvada Francijas futbola 1. līgas klubs Parīzes "Saint-Germain". Stadiona ietilpība ir 48 712 skatītāju vietas. Stadiona nosaukums tiešā tulkojumā no franču valodas nozīmē "prinču parks". Tas tika uzbūvēts bijušajā Francijas monarhu medību parka teritorijā. Līdz 1998. gadam, kad tika atklāts Stade de France stadions Sendenī, Parc des Princes kā savu mājas spēļu pamatlaukumu izmantoja arī Francijas futbola izlase. Stadionā ir notikušas vairākas starptautiska mēroga sacensības — tas ir ticis izmantots 1938. un 1998. gada FIFA Pasaules kausa spēlēm, kā arī 1960. un 1984. gada Eiropas futbola čempionātu finālturnīros, ieskaitot abu šo Eiropas čempionātu finālus. Tajā tika aizvadītas arī piecas 2016. gada Eiropas čempionāta spēles, ieskaitot vienu astotdaļfinālu. Klubu līmenī stadionā ir notikuši trīs Eiropas čempionvienību kausa fināli (1956., 1975. un 1981. gadā), divi UEFA Kausu ieguvēju kausa fināli (1978. un 1995. gadā) un viens UEFA kausa fināls (1998. gadā).