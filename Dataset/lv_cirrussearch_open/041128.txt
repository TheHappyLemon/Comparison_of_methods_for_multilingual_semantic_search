Arduino ir elektronikas un programmatūras platforma, kas ir vienkārši izmantojama arī neprofesionāliem lietotājiem. Arduino aparatūra sastāv no plates ar mikrokontroliera mikroshēmu un palīgelementiem. Plates ir aprīkotas ar ciparu un analogajiem ievadizvades tapu komplektiem, ko var savienot ar dažādām paplašināšanas platēm (vairogiem) un citām shēmām. Atšķirībā no agrākiem mikrokontrolieru risinājumiem, kad programmas ierakstīšanai vajadzēja atsevišķu programmatora ierīci, Arduino ir iepriekšieprogrammēti ar pašsāknēšanās programmu. Tas ļauj vienkārši ielādēt programmas no cita datora ar seriālo savienojumu (visbiežāk USB). Arduino programmas tiek rakstītas C un C++ programmēšanas valodu dialektos. Arduino platforma piedāvā savu integrēto izstrādes vidi, kas veidota uz Processing un Wiring programmēšanas vides bāzes, bet var izmantot arī citus tradicionālus kompilēšanas rīkus. Projekta produkti tiek izplatīti kā atvērtā pirmkoda aparatūra un programmatūra, kas licencēta saskaņā ar GNU Lesser General Public License (LGPL) vai GNU Vispārējo publisko licenci (GPL), kas ļauj ikvienam ražot un izplatīt Arduino plates un programmatūru. Arduino plates ir pieejamas komerciāli iepriekšsamontētā veidā vai kā dari pats komplekti. Arduino projekts tika sākts 2003. gadā Itālijas Ivreas Mijiedarbības projektēšanas institūta studentu programmā. Mērķis bija piedāvāt lētu un vienkāršu iespēju iesācējiem un profesionāļiem izveidot ierīces, kas mijiedarbojas ar ārējo vidi, izmantojot sensorus un izpildmehānismi. Vārds Arduino aizgūts no Ivreas bāra, kur pulcējās daži projekta dibinātāji.