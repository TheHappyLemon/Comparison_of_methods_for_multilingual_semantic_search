Tenga pussala Tenga pussala (angļu: Tange Promontory) ir ap 40 km gara un līdz 50 km plata ar ledu klāta pussala Enderbiju Zemē Austrumantarktīdā, Kosmonautu jūras piekrastē. Austrumos to apskalo Keisija līcis, rietumos — Alašejeva līcis. Pussalas ziemeļdaļu aizņem līdz 526 m augstais Lamikina leduskupols. Galējais ziemeļu punkts ir Jemeļjanova rags. Piekrastē nelieli šelfa ledāji: austrumos Molles šelfa ledājs, rietumos — Asendera šelfa ledājs. Pussala dešifrēta no Austrālijas 1956. gada antarktiskās ekspedīcijas aerofotografēšanas materiāliem un nosaukta par godu Austrālijas ārlietu departamenta sekretāram seram Artūram Tengam (Arthur Tange).