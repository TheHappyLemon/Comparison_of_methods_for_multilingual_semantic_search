Daļiņu paātrinātājs ir iekārta, kurā tiek izmantots elektromagnētiskais lauks lādētu daļiņu paātrināšanai. Lielie paātrinātāji ir pazīstami ar pielietojumu elementārdaļiņu fizikā, kur tos izmanto kā pretkūļu paātrinātājus (piemēram, Lielais hadronu pretkūļu paātrinātājs). Cita veida paātrinātāji tiek plaši izmantoti citiem nolūkiem, piemēram, onkoloģijā, bioloģisku materiālu sterilizācijā, rūpnieciskajā radiogrāfijā. Pašlaik visā pasaulē darbojas vairāk nekā 30 tūkstoši daļiņu paātrinātāju. Pazīstamākie daļiņu paātrinātāji ir betatrons, ciklotrons, fazotrons, lineārais paātrinātājs, sinhrofazotrons, sinhrotrons.