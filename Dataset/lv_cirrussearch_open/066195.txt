"Montijs Paitons un dzīves jēga" (angļu: Monty Python's The Meaning of Life) ir 1983. gada Apvienotās Karalistes muzikāla kinokomēdija, kuras autori un aktieri ir humora trupas Monty Python dalībnieki (Greiems Čepmens, Džons Klīzs, Ēriks Aidls, Terijs Giljams, Terijs Džonss un Maikls Peilins). Filmas režisors ir Terijs Džonss. Atšķirībā no trupas citām filmām "Svētais Grāls" (1975) un "Braiena dzīve" (1979), šajā filmā viņi atgriezās pie skeču formāta, kā viņu seriālā "Montija Paitona lidojošais cirks" (Monty Python's Flying Circus) un pirmajā filmā And Now for Something Completely Different (1971). Filmā komisku skeču veidā attēloti vairāki dzīves posmi. Filmas pirmizrāde notika 1983. gada 23. jūnijā. Filma saņēma pozitīvu kritiķu vērtējumu un bija arī finansiāli veiksmīga. To izrādīja 1983. gada Kannu kinofestivālā, kur tā saņēma Grand Prix balvu.