Discovery Investigations bija polāro ekspedīciju sērija Dienvidu okeānā, ko par Britu Koloniju biroja līdzekļiem organizēja Discovery komiteja. Komiteja tika nodibināta 1918. gadā, bet ekspedīcijas tika organizētas laika posmā no 1924. līdz 1951. gadam. Ekspedīcijai tika izmantoti trīs kuģi: Discovery (1924—1931, bijušais Roberta Skota ekspedīcijas kuģis), William Scoresby (1927—1945) un Discovery II (1929—1951). Galvenais ekspedīciju mērķis bija zinātniski pamatot komerciālo vaļu medību izdevīgumu Dienvidu okeānā, kā arī paplašināt zināšanas Antarktikas okeanogrāfijā un ģeogrāfijā.