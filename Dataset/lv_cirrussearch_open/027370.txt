Koordinātas: 38°55′N 72°01′E﻿ / ﻿38.917°N 72.017°E﻿ / 38.917; 72.017 Ismoila Somonī smaile (tadžiku: Қуллаи Исмоили Сомонӣ‎) ir augstākais kalns Tadžikistānā, viena no Pamira augstākajām virsotnēm. Izvietojusies masīva ziemeļdaļā Zinātņu Akadēmijas grēdā vietā, kur tā savienojas ar Pētera I grēdu. Nogāzēs bieza firna un ledus sega; austrumu nogāzē sākas Fedčenko šļūdoņa zari. Smaile atrodas grūti pieejamā vietā un, lai arī Pamira centrālā daļa pētīta kopš 1876. gada, augstākā virsotne tika noteikta tikai 1932. gadā, jo ilgi tā tika jaukta ar 1913. gadā atklāto 20 km tālāk dienvidos esošo 6602 m augsto Garmo smaili. Jaunatklātajai smailei, kas bija Padomju Savienības augstākā virsotne, tika piešķirts Staļina smailes vārds par godu Josifa Staļina 55 gadu jubilejai un tajā pirmajai uzkāpšanai 1933. gadā tika izveidota speciāla vienība no PSRS labākajiem alpīnistiem. Pēc Staļina personibas kulta beigām 1962. gadā kalns tika pārdēvēts par Komunisma smaili un tas kā pasaules 50. augstākā virsotne kļuva par iecienītu alpīnistu mērķi. 1998. gadā kalns tika pārdēvēts tagadējā vārdā par godu pirmās tadžiku valsts dibinātājam 9. gadsimtā Ismoilam Somonī.