Rivjēra (franču un itāļu: Riviera; no itāļu riva vai franču rive — ‘krasts’) ir Ligūrijas jūras piekrastes rajons Francijas dienvidaustrumos un Itālijas ziemeļrietumos. Tradicionāli iedalās Azūra krastā (vai Franču Rivjērā) Francijā un Itālijas Rivjērā (Rivjēra di Ponente un Rivjēra de Levante). Apvidum raksturīgs tipisks tā sauktais «Vidusjūras klimats» ar temperatūru ziemā no +9 līdz +12°С, bet vasarā — no +22 līdz +25 °C. Daudz saulainu dienu (270—300 gadā), nokrišņu daudzums lietus veidā 500–700 mm gadā. Līdz Pirmajam pasaules karam Rivjēra bija viens no tuberkulozes ārstniecības centriem, vēlāk kļuva par ļoti populāru kūrortu ar vienām no pasaules augstākajām nekustamo īpašumu cenām. Tradicionāli par «Rivjērām» dēvē arī citas kūrvietas pasaulē ar tipisku Vidusjūras klimatu: Adrijas Rivjēra Adrijas jūras krastā, Turcijas Rivjēra Antaljas apkārtnē, Amerikas Rivjēra Santabarbaras apvidū, Kaukāza Rivjēra Krievijas Melnās jūras piekrastē un Abhāzijā u.c.