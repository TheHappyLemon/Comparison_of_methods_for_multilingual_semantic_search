Hidradenīts ir sviedru dziedzeru un apkārtējo audu iekaisums. Veicinošie faktori ir pastiprināta svīšana, higiēnas neievērošana, kā arī pārāk cieš apģērbs. Sākumā veidojas sīks, ciets, sāpīgs zemādas mezgliņš. Tas palielinās, un tā centrā veidojas pustula un āda virs tā kļūst zilgansarkana. Mezgls nekrotizējas un atveras, izdalās strutas un nekrotiskie audi. Pēc nekrotisko masu izdalīšanas veidojas čūla, kas ātri sadzīst, veidojot rētu. Atsevišķi mezgliņi var saplūst lielos saaugumos. Var veidoties slikti dzīstošas fistulas un abscesi. Hidradenīts bieži recidivē un var novest pat līdz sepsei. Lieto siltuma procedūras, Višņevska ziedi, antibiotikas, smagākos gadījumos nepieciešama ķirurģiska ārstēšana.