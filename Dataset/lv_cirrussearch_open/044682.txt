Zinātniskās fantastikas televīzijas seriālā "Zvaigžņu Vārti: Atlantīda" reifi (angļu: wraith) ir būtnes, kuras eksperimentu rezultātā radījuši Senie. Tie ir dominējošais spēks Pegaza galaktikā. Reifi ir apveltīti ar telepātiskām spējām, tie barojas no cilvēka "dzīvības spēka". Seriāla pirmajā sezonā tā varoņi meklē ceļu, kā izdzīvot reifu uzbrukumā. Kaut arī nākamajās sezonās parādās jauni ienaidnieki, reifi joprojām ir spēcīgs un bīstams drauds Atlantīdas ekspedīcijai. Vairumu reifu seriālā spēlēja vieni un tie paši aktieri. Ģenētiski reifi ir tuvi kukaiņiem, kaut arī tie ir līdzīgi cilvēkiem. Tie radušies, Seno radītas cilvēku populācijas DNS saplūstot ar kukaiņu — Iratus vaboļu DNS, kuras spēj uzņemt cilvēka dzīvību, lai dziedinātu sevi.