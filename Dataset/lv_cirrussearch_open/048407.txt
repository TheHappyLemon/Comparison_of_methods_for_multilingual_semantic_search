Moldova piedalījās 2016. gada vasaras olimpiskajās spēlēs, kas notika Riodežaneiro, Brazīlijā no 2016. gada 5. līdz 21. augustam. Moldovai šīs bija sestās vasaras olimpiskās spēles, kopš tās debijas 1996. gada Atlantas spēlēs. 2016. gada vasaras olimpiskajās spēlēs Moldovu pārstāvēja 23 sportisti (14 vīrieši un 9 sievietes), kuri startēja 8 olimpiskajos sporta veidos. Šī bija otra mazākā (mazākā 2012. gada Londonas spēlēs ar 20 sportistiem) olimpiskā Moldovas komanda, kopš tā piedalās vasaras olimpiskajās spēlēs. Moldova debitēja tekvondo un tenisā, savukārt, pēc 20 gadu pārtraukuma tā atkal bija pārstāvēta smaiļošanā un kanoe airēšanā. Visvairāk sportistu no Moldovas, 9 sportisti, startēja vieglatlētikā. 15 sportistiem 2016. gada vasaras olimpiskās spēles bija pirmā dalība olimpiskajās spēlēs. Tostarp, kanoe airētājam Oļegam Tarnovšči un viņa jaunākajam brālim Sergejam Tarnovšči, kuri pirms diviem gadiem ieguva pirmo zelta medaļu Moldovai 2014. gada jauniešu olimpiskajās spēlēs Naņdzjiņā. Pārējie 8 sportisti bija ar iepriekšējo olimpisko spēļu pieredzi. Sākotnēji kanoe airētājs Sergejs Tarnovšči izcīnīja bronzas medaļu vīriešu, C-1, 1000 metru disciplīnā. Taču 2016. gada 19. augustā pēc Starptautiskās Olimpiskās komitejas un Starptautiskās kanoe federācijas lēmuma medaļa tika atņemta saistībā ar atklātajiem dopinga pārkāpumiem. Bronzas medaļa tika piešķirta krievu kanoe airētājam Iļjam Štokalovam.