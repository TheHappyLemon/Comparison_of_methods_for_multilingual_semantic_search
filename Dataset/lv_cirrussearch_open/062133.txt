Herberts Prohaska (vācu: Herbert Prohaska, dzimis 1955. gada 8. augustā) ir bijušais Austrijas futbolists un futbola treneris, spēlēja pussarga pozīcijā, bijis Austrijas futbola izlases dalībnieks. Pašlaik strādā kā futbola žurnālists un eksperts Austrijas ORF kanālā. Prohaska tiek uzskatīts par vienu no visu laiku labākajiem austriešu futbolistiem. Austrijā pārstāvējis Austria Wien komandu, ar ko septiņas reizes kļuvis par Austrijas Bundeslīgas čempionu. 1980. gadā pārcēlies uz Itālijas komandu Internazionale, bet ar AS Roma komandu 1983. gadā izcīnījis Itālijas A sērijas titulu. Austrijas futbola izlases sastāvā spēlējis no 1974. līdz 1989. gadam. Piedalījies 1978. un 1982. gada FIFA Pasaules kausā. Pēc spēlētāja karjeras beigām kļuvis par treneri. Vadījis Austrijas komandu Austria Wien, bet no 1993. līdz 1999. gadam bijis Austrijas futbola izlases treneris.