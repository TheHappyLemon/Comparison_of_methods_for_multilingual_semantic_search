Teniss 1968. gada vasaras olimpiskajās spēlēs Mehiko bija demonstrāciju un izstādes sporta veids un šajā reizē medaļas oficiāli netika izcīnītas. Tenisa turnīra demonstrāciju notikumi norisinājās no 14. līdz 20. oktobrim, bet izstādes notikumi no 24. līdz 26. oktobrim. Gan demonstrāciju, gan izstādes turnīrā tika aizvadītas 5 sacensības: vīriešu un sieviešu vienspēles, vīriešu un sieviešu dubultspēles un jauktās dubultspēles. Demonstrācijas turnīrs tika aizvadīts Gvadalaharā, Gvadalaharas štata klubā, savukārt izstādes turnīrs Mehiko, Rafaela Osuna stadionā. Abās vietās sacensības notika uz māla seguma kortiem. Šajā reizē tenisa sacensībās piedalījās 48 sportisti (35 vīrieši un 13 sievietes) no 15 valstīm. Visvairāk medaļu ieguva ASV sportisti. Džūlija Heldmane un Džeina Bartkoviča katra izcīnīja pa 5 medaļām, bet meksikānis Rafaels Osuna bija vienīgais, kurš izcīnīja 3 zelta medaļas.