Otrā Bulgārijas cariste pastāvēja no 1185. gada līdz 1396. gadam un kopā ar iepriekšējo Pirmo Bulgārijas caristi veido vēsturisko Bulgārijas caristi. Valsts izveidojās pēc veiksmīgas bulgāru sacelšanās pret Bizantijas jūgu, taču 14. un 15. gadsimtā sabruka Osmaņu impērijas iekarojumu rezultātā. Bulgārijas cariste līdz 1256. gadam dominēja Balkānu pussalā un pārvaldīja teritorijas no Melnās līdz Adrijas jūrām. Iekšējā feodālā sadrumstalotība, kā arī mongoļu, maģāru, bizantiešu un serbu uzbrukumi novājināja valsti un tā nespēja pretoties Osmaņu uzbrukumiem. Lai arī spēcīgā ortodoksālās Bizantijas kultūras ietekmē, Bulgārijas kultūra 14. gadsimtā piedzīvoja otro zelta laikmetu. Pēc valsts sagrāves daudzi bulgāru garīdznieki un kultūras darbinieki bēga uz citām pareizticīgajām valstīm — Serbiju, Valahiju, Moldāviju, Maskaviju.