Gestācijas trofoblastiskā neoplāzija ir ar grūtniecību saistīto audzēju grupa. Pašlaik trofoblastiskie audzēji ir vieni no vislabāk ārstējamiem sieviešu ļaundabīgiem audzējiem. Parasti šīs patoloģijas beidzas ar grūtniecības pārtraukšanos, bet var rasties arī pēc normālas gestācijas. Šo slimību diagnosticē pēc pārmaiņām seruma β-horijgonadotropīna (β-hCG) līmenī. Tiek izšķirtas vairākas patoloģiskās formas — daļēja vai pilnīga pūslīšmola, gestācijas horijkarcinoma un placentas puses trofoblastisks audzējs. Pūslīšmola attīstās vidēji 1 no 1000 grūtniecībām un biežāk vērojama vai nu reproduktīvā vecuma sākumā vai beigās. Sievietes parasti sūdzas par menstruāciju trūkumu un asiņošanu I trimestra laikā. Transvaginālās ultrasonoskopijas laikā redzami pūslīši un nav atrodamas augļa ķermeņa daļas. Pūslīšmolas ārstēšanas pamatmetode pēc dzemdes dobuma iztīrīšanas ir ķīmijterapija. 3—5 gadus pēc ķīmijterapijas pabeigšanas iespējama jauna grūtniecība. Saslimšana ar pūslīšmolu nenozīmē, ka nākamo grūtniecību noteikti apdraudēs atkārtota šī patoloģija.