1948. gada ziemas olimpiskās spēles bija piektās ziemas olimpiskās spēles. Tās no 1948. gada 30. janvāra līdz 8. februārim notika Sanktmoricā, Šveicē. Oficiāli spēles atklāja Šveices prezidents Enriko Selio. Šīs bija pirmās olimpiskās spēles pēc Otrā pasaules kara beigām. Sanktmoricas olimpiskajās spēlēs piedalījās 28 valstis, kuras pārstāvēja 669 sportisti. Kopumā tika sadalīti 22 medaļu komplekti 4 sporta veidos.