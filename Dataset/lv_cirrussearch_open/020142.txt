Ntombas ezers, arī Tumbas ezers (franču: Lac Ntomba, Lac Tumba), ir sekls ezers Kongo Demokrātiskās Republikas rietumu daļā, Ekvatora provincē pie Kongo upes, Mbandakas pārplūstošo mežu reģionā. Izveidojies, applūstot upju ielejām. Ezerā ļoti liela zivju sugu daudzveidība — 114 sugas. No eiropiešiem ezeru 1883. gadā pirmais atklāja Henrijs Mortons Stenlijs. Ar Kongo upi savieno Irebu kanāls, kas atkarībā no ūdens augstuma Kongo upē plūst uz ezeru vai uz Kongo. Ezeram brūns ūdens, bagāts ar humusvielām no apkārtējām mežu augsnēm. Ezera gultne cieta no kaolīna un smiltīm, bez dūņām. Krastus klāj ekvatoriālais mūžamežs, pie ezera krastiem ūdenī daudz koksnes. Tas nosaka lielo zivju sugu daudzveidību. Praktiski nav endēmu zivju sugu. Ezera dienvidrietumu piekraste ir viens no reģioniem, kur mīt bonobo (pigmejšimpanzes).