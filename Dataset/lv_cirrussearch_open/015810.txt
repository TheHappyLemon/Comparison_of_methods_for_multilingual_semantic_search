Gvardejska (krievu: Гвардейск, līdz 1946. gadam - Tapiava (vācu: Tapiau)) ir pilsēta un rajona centrs Kaļiņingradas apgabalā uz austrumiem no Kaļiņingradas, vietā, kur no Pregoļas upes atdalās Deimas upe. Pilsētā labi saglabājusies viduslaiku Tapiavas pils, kura gan nav pieejama apmeklētājiem, jo tajā ierīkots cietums. Līdz 1945. gadam Gvardejskas (Tapiavas) vēsture ir Austrumprūsijas (Vācijas) vēstures sastāvdaļa. Pirmoreiz rakstos minēta 1255. gadā kā prūšu apmetne. No 1280. līdz 1301. gadam - komturijas centrs. 1383. gada 21. oktobrī Tapiavā kristījās Vītauts Dižais. No 1469. līdz 1722. gadam Tapiavas pilī glabājās Vācu ordeņa arhīvs. 1568. gadā Tapiavas pilī mira Prūsijas hercogistes dibinātājs Albrehts Hohencollerns (Albrecht von Preußen, 1490-1568). 1722. gadā Tapiavai piešķīra pilsētas tiesības. Atšķirībā no vairuma Austrumprūsijas pilsētu, Tapiava relatīvi maz cieta Otrā pasaules kara laikā. Pēc Austrumprūsijas piešķiršanas PSRS, 1946. gadā Tapiava tika pārdēvēta par Gvardejsku. Tapiava ir vācu mākslinieka Lovisa Korinta (Lovis Corinth, 1858-1925) dzimtā pilsēta.