Mille Miglia (latviešu: Tūkstots jūdzes) bija izturības autosacīkstes pa koplietošanas ceļiem, kas norisinājās divdesmit četras reizes Itālijā no 1927. līdz 1957. gadam (trīspadsmit pirms kara un vienpadsmit sākot ar 1947. gadu). Tāpat kā līdzīgās sacīkstes Targa Florio un Carrera Panamericana, Mille Miglia popularizēja Gran Turismo sporta automobiļus, tādus kā Alfa Romeo, BMW, Ferrari, Maserati un Porsche. Sacīkstes vēroja apmēram pieci miljoni skatītāju. Kopš 1977. gada, sacīkstes Mille Miglia ir atjaunotas kā klasisko un vēsturisko automobiļu regularitātes rallijs. Dalība sacīkstēs ir atļauta tikai ar automobiļiem, kas ražoti līdz 1957. gadam, un bija iepriekš reģistrējušies vai piedalījušies vēsturiskajās sacīkstēs. Trase (Brešas—Romas aplis) ir analogs aplim, kas pastāvēja sākotnējās sacīkstēs. Tā kā Mille Miglia vienmēr norisinājās uz koplietošanas ceļiem, kas sacīkšu laikā tika slēgti. Organizatoriem visa maršruta garumā bija jāuzstāda speciālas norādes, lai autobraucēji zinātu ceļu. Vēlāk šī ceļa norāde bultas izskatā kļuva par Mille Miglia oficiālo simbolu.