Džovanni Marija Versače (itāļu: Giovanni Maria Versace, izrunā: [verˈsaːtʃe], dzimis 1946. gada 2. decembrī, miris 1997. gada 15. jūlijā) bija Itālijas modes dizaineris un modes uzņēmuma Versace dibinātājs. Viņš ir radījis arī tērpus dažādām teātra izrādēm un kinofilmām. Džanni Versačes māte bija šuvēja, tāpēc viņš izauga redzot kā māte šuj. Pēc vidusskolas beigšanas Versače īsu laiku strādāja mātes veikalā, bet 1972. gadā pārcēlās uz Milānu, kur sāka strādāt dažādos itāļu ateljē. 1978. gadā dibināja savu uzņēmumu Versace. Viņa brālis Santo strādāja šajā uzņēmumā par izpilddirektoru, bet māsa Donatella bija dizainere un viceprezidente. Savu modes impēriju izveidoja 1980-tajos un 1990-tajos gados. Viņš veidoja tērpus tādām slavenībām kā Eltonam Džonam, Madonnai, bet tos prezentēja slavenākās modeles pasaulē Sindija Krauforda, Linda Evadželista, Kristija Tērlingtona un Naomi Kempbela. Džanni Versače sava uzņēmuma darbību uzsāka arī Amerikas Savienotajās Valstīs, kur radīja tērpus Sanfrancisko operas vajadzībām, kinofilmām, dažādām teātra izrādēm. 1993. gadā Versačem tika konstatēts rets vēža slimības veids — iekšējās auss vēzis. Viņš veiksmīgi ar to cīnījās. 1997. gada 15. jūlijā, atgriežoties savā rezidencē Maiamibīčā, Džanni Versači pie viņa mājas kāpnēm nošāva Endrū Kunenens (Andrew Cunanan), sērijveida slepkava. Pēc Versačes nāves uzņēmumu Versace pārņēma Džanni māsa Donatella.