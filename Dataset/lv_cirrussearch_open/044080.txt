Tirdzniecības centrs ir centralizēti vadīts mazumtirdzniecības objekts. Lai gan šis termins bieži tiek attiecināts uz jebkuru plašāku mazumtirdzniecības vietu, precīzāk tirdzniecības centrs tiek definēts kā speciāli projektēts un būvēts mazumtirdzniecības objekts ar kopējo platību vismaz 5000 m2, kurā ir vairāk par 10 nomniekiem un viens nomnieks neaizņem vairāk par 70% no nomas platības. Tirdzniecības centri apvieno pārtikas lielveikalus, specializētus veikalus un pakalpojumu uzņēmumus, kuri savā starpā savienoti ar gaiteņiem. Mūsdienās tirdzniecības centros bieži ir atrodami ne tikai veikali, bet arī restorāni, kinoteātri un dažādas citas izklaides iespējas. Par pirmo moderno tirdzniecības centru Latvijā uzskata tirdzniecības centru "Dole" Rīgā, kas pēc rekonstrukcijas tika atvērts 1997. gadā. Kopš tā brīža Rīgā un citās Latvijas pilsētās sākās plaša tirdzniecības centru būvniecība, kas turpinās arī mūsdienās.