Galvenie Polijas autoceļi ir galvenie autoceļi Polijā, kurus pārvalda Galveno autoceļu un automaģistrāļu pārvalde (poļu: Generalna Dyrekcja Dróg Krajowych i Autostrad). Pārējos Polijas autoceļus pārvalda vojevodistes, apriņķa un gminas līmeņos: vojevodistes autoceļi, apriņķa autoceļi un gminas autoceļi. Pašlaik Polijā ir 97 (1-68, 70-98) galvenie autoceļi un šādā formātā autoceļi tiek numurēti kopš 2001. gada 9. maija. Polijas galvenos autoceļus attēlo ar baltiem cipariem uz sarkana fona. Garākais galvenais autoceļš ir 8, kas 849 kilometru garumā savieno Kudovazdroju ar Budzisko. Tikmēr īsākais autoceļš ir 96, kurš ir pusotru kilometru garš. Līdz 2014. gadam īsākais autoceļš bija Autoceļš 85 ar kopējo garumu 4,8 kilometri. Autoceļi, kas šķērso visu valsti un ir svarīgi tranzīta maršruti saņem zemāko numerāciju. Automaģistrāles un zemākās klases automaģistrāles izbūvē paralēli galvenajiem autoceļiem. Ja pēc automaģistrāles izbūves, vecais galvenais autoceļš patur savu kategoriju, lai samazinātu jucekli automaģistrāles nosaukumam pievieno A vai S (piem. Autoceļš 1 kļūst par A1 vai S1). Tikmēr vecā autoceļa numuram pievieno 90 (piem. Autoceļš 1 kļūst par Autoceļu 91). 2011. gadā galveno autoceļu kopgarums Polijā bija 18 801 kilometrs, kas atbilst 4,6% no visiem publiski pieejamajiem autoceļiem Polijā. 22,7% no galvenajiem autoceļiem atrodas pilsētu teritorijās.