Marks Salvijs Otons (latīņu: Marcus Salvius Otho, dzimis 32. gada 28. aprīlī, miris 69. gada 16. aprīlī) bija Romas imperators 69. gadā no 15. janvāra līdz 16. aprīlim. Viņš bija otrais imperators Četru imperatoru gadā. Dzimis dižciltīgā etrusku cilmes ģimenē. Jaunībā bija imperatora Nerona draugs, bet pēc savas sievas mīlas dēkas ar Neronu tika atstumts no galma un nosūtīts kā pārvaldnieks uz Luzitānijas provinci. Bijis viduvējs administrators. 68. gadā kļuvis par kaimiņu provinces Tarakonas Spānijas pārvaldnieka Galbas sabiedroto un pievienojies viņam maršā uz Romu. Nākamā gada sākumā sacēlās pret Galbu un nogalināja viņu, tādējādi pats kļūstot par imperatoru. Trīs mēnešus vēlāk viņš piekāpās konfliktā ar LejasĢermānijas provinces pārvaldnieku Vitēliju un veica pašnāvību pēc sakāves kaujā pie Bedriākas, kur kopējais zaudējumu apmērs sasniedza 40 000 karavīru.