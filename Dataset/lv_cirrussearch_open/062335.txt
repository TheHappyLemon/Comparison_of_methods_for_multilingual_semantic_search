Kristīgi demokrātiskā savienība (saīsināti: KDS) ir 1991. gadā izveidota konservatīva Latvijas politiskā partija, kas atbalsta kristīgās demokrātijas idejas, modelējot sevi uz Vācijas Kristīgo demokrātu apvienības pamata. Partijas valdes priekšsēdētājs ir Mareks Raups. 1990. un 2000. gados KDS gan atsevišķi, gan apvienotos sarakstos ar citiem politiskajiem spēkiem bija pārstāvēta Saeimā un valdībā, taču vēlāk nav spējusi pārvarēt vēlēšanu barjeru. Ilglaicīga partijas vadītāja bija mūzikas psiholoģe un Rīgas Augstākā reliģijas zinātņu institūta docente Māra Viktorija Zilgalve. 10. Saeimas vēlēšanās KDS vienojās par sadarbību ar apvienību Vienotība, tomēr šajās un nākamajās vēlēšanās startēja individuāli. 2014. gada Saeimas vēlēšanās partija startēja Latvijas Reģionu apvienības sarakstā, kurš pārvarēja 5% barjeru, tomēr neviens partijas biedrs nekļuva par deputātu. 2018. gada martā pirms 13. Saeimas vēlēšanām KDS kopā ar Latvijas Sociāldemokrātisko Strādnieku partiju (LSDSP) un "Gods kalpot mūsu Latvijai" (GKML) izveidoja Apvienību SKG, kura vēlēšanās rudenī ieguva vien 0,21% balsu. Apvienībā esošās partijas, izņemot LSDSP, kopā ar partiju "No sirds Latvijai" 2019. gada martā izveidoja apvienību "Atmoda". "No sirds Latvijai" un GKML apvienojās partijā "Atmoda Latvijai", bet KDS kļuva par otru apvienības locekli.