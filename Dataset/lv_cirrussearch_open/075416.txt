Iridium 33 un Kosmos-2251 sadursme bija divu Zemes mākslīgo pavadoņu sadursme orbītā. Tā notika 2009. gada 10. februārī 16.56 UTC 776 km augstumā virs Taimiras pussalas Krievijā. Strādājošs komerciāls mobilo sakaru pavadonis Iridium 33 (600 kg) sadūrās ar nestrādājošu Krievijas militāro pavadoni Kosmos-2251 (800 kg). Tā bija pirmā divu lielu pavadoņu sadursme, lai gan agrāk vairākkārt ir bijušas sadursmes ar kosmisko aparātu fragmentiem. Triecienā ir radies liels daudzums atlūzu, kas nākotnē varētu radīt problēmas citiem kosmiskajiem aparātiem.