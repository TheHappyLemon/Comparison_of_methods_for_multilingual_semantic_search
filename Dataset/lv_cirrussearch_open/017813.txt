Tomass Džordžs "Toms" Hūpers (angļu: Thomas George "Tom" Hooper; dzimis 1972. gada 1. oktobrī) ir britu kino un televīzijas režisors. 13 gadu vecumā sācis veidot īsfilmas. Oksfordas Universitātē Hūpers režisējis lugas un televīzijas reklāmas. 2000. gadu sākumā režisēja seriālus Love in a Cold Climate (2001), Daniel Deronda (2002) un Prime Suspect. 2004. gadā debitējis kā kinorežisors ar filmu Red Dust, 2005. gadā režisējis vēsturisko drāmu Elizabeth I, kurā atkal sadarbojās ar aktrisi Helēnu Mirenu (iepriekš — Prime Suspect). Vēlāk bijis dažādu seriālu un filmu režisors, savukārt 2010. gadā režisējis filmu "Karaļa runa", par ko ieguva Amerikas Kinoakadēmijas balvu kā labākais režisors (pati filma tika atzīta par gada labāko filmu). Viņa nākamais projekts bija "Nožēlojamie" (2012), ko kritiķi ir atzinīgi novērtējuši. Viņa 2015. gada filma "Dāņu meitene", tika nominēta BAFTA kino balvai kā labākā britu filma. Vēl Hūpers ir režisējis divas seriāla "Tumšās matērijas" (His Dark Materials) sērijas un 2019. gada mūziklu Cats, par kuru viņš saņēma Zelta avenes balvas kā sliktākais režisors un sliktākais scenārists.