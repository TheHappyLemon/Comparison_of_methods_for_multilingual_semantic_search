Šis raksts ir par 1992. gadā dibināto teātri. Par 20. gadsimta sākumā Rīgā darbojošos teātri skatīt rakstu Jaunais Rīgas latviešu teātris. Jaunais Rīgas teātris (JRT) ir profesionāls latviešu teātris, dibināts 1992. gadā. Tas atrodas Lāčplēša ielā 25, kur no 1902. līdz 1905. gadam atradās Jaunais latviešu teātris, bet no 1908. līdz 1915. gadam Jaunais Rīgas teātris. No 1916. gada ēkā darbojās teātris "Komēdija". No 1920. gada līdz 1979. gadam tur atradās Dailes teātris un no 1979. gada februāra līdz 1992. gadam Jaunatnes teātra latviešu trupa. JRT pirmais mākslinieciskais vadītājs no 1992. līdz 1997. gadam bija Juris Rijnieks. Kopš 1997. gada teātra galvenais režisors ir Alvis Hermanis. Sakarā ar teātra ēkas Lāčplēša ielā rekonstrukciju, teātris no 2017./2018. gada sezonas līdz 2024. gada martam darbojās pagaidu telpās, bijušajā Tabakas fabrikā Miera ielā 58A.