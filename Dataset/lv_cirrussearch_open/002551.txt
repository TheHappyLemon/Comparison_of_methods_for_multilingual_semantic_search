Darjus Songaila (lietuviešu: Darius Songaila; dzimis 1978. gada 14. februārī Kapsukā) ir bijušais lietuviešu basketbolists, spēlēja spēka uzbrucēja un centra pozīcijās, Lietuvas basketbola izlases dalībnieks. Aizvadījis 8 sezonas Nacionālajā basketbola asociācijā (NBA), pārstāvot dažādus klubus. 2002. gada NBA draftā viņu izraudzījās Bostonas "Celtics" ar kopējo 49. kārtas numuru otrajā kārtā, taču tiesības uz šo spēlētāju tika atdotas citas NBA klubam Sakramento "Kings". Kopā ar Lietuvas izlasi ir izcīnījis bronzas medaļu 2000. gada Vasaras Olimpiskajās spēlēs, zelta medaļu 2003. gada Eiropas čempionātā un bronzu 2007. gada Eiropas čempionātā. Pēc karjeras beigām kļuvis par treneri. 2015. gadā kļuva par vadošā Lietuvas kluba Kauņas "Žalgiris" galvenā trenera asistentu, bet 2018. gadā atgriezies NBA, kur strādā Sanantonio "Spurs" sistēmā, kopš 2020. gada novembra — viens no galvenā trenera Grega Popoviča asistentiem.