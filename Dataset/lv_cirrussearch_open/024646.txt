Karlskrūna (zviedru: Karlskrona) ir pilsēta Zviedrijas dienvidos, Blēkinges lēnes administratīvais centrs. 2010. gadā pilsētā dzīvoja 35,2 tūkstoši iedzīvotāju. Pilsēta atrodas uz aptuveni 30 salām Blēkinges arhipelāga austrumos. Pilsēta ir dibināta 1680. gadā, kad Zviedrijas kara flote tika pārcelta no Stokholmas uz Karlskrūnu. Pilsētas nosaukums burtiskā tulkojumā nozīmē ‘Kārļa kronis’. Karlskrūnas jūras kara osta ir iekļauta UNESCO Pasaules mantojuma sarakstā. Karlskrūnā atrodas Zviedrijas lielākā jūras kara bāze.