Ceļes Barbara (vācu: Barbara von Cilli, slovēņu: Barbara Celjska, ungāru: Cillei Borbála, čehu: Barbora Celjská; dzimusi 1392. gadā, mirusi 1451. gada 11. jūlijā) bija Svētās Romas imperatora Sigismunda sieva no Ceļes dinastijas. Aktīvi iesaistījās sava laika politikā un iesaistījās valsts pārvaldē. Lielu daļu no valdīšanas laika pavadīja Ungārijā un veica Ungārijas reģenta pienākumus. Pēc vīra nāves 1437. gadā tika atbīdīta no varas, un no 1438. līdz 1441. gadam pavadīja Polijas galmā. Pēc Albrehta II nāves apmetās Bohēmijā, kur nodzīvoja līdz mūža beigām, nepretendējot uz varu.