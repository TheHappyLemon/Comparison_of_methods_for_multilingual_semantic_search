Hulioeskudero (spāņu: Base Profesor Julio Escudero) ir Čīles vissezonas polārstacija Antarktikā. Izvietojusies Dienvidšetlendas salu lielākās salas Karaļa Džordža salas dienvidrietumos, Faildsa pussalā. Stacija izveidota 1975. gada sākumā kā metāla konteineru komplekss pie Eduardofrejas bāzes zinātnisko pētījumu veikšanai un nosaukta par Fildesu (Estación Fildes vai Refugio Fildes). 1990. gadā stacija tika papildināta ar jauniem moduļiem. 1994. gadā pēc arhitekta Giljermo Munjosa Moralesa (Guillermo Muñoz Morales) projekta tika uzbūvēts tagadējais stacijas komplekss. Stacija oficiāli tika atklāta 1995. gada 5. februārī un nosaukta par godu juristam profesoram Hulio Eskudero (Julio Escudero), kurš bija Čīles Antarktiskās teritorijas dekrēta redaktors un viens no Antarktikas Līguma izstrādātājiem. Stacijā ierīkota daudzfunkcionālā laboratorija, mikrobioloģijas un molekulārās bioloģijas laboratorija, jūras bioloģijas laboratorija, kriolaboratorija un ūdenslīdēju bāze. Stacija paredzēta 22 pētnieku darba nodrošināšanai, spēj izmitināt vienlaicīgi līdz 30 cilvēku. Pētniecības darbi noris pārsvarā vasaras sezonā, ziemā tiek uzturēta stacijas dzīvotspēja.