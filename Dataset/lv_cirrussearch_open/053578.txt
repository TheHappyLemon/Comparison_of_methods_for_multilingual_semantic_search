Šumera ir senākā zināmā civilizācija cilvēces vēsturē, kas pastāvēja Senajā Divupē no aptuveni 4100. līdz 1750. gadam pirms mūsu ēras (p.m.ē.) Mezopotāmijas dienvidu daļā. Ilgu laiku Šumeras teritorija nebija vienota valsts, tā sastāvēja no vairākām neatkarīgām pilsētvalstīm, kuras vienoja tirdzniecība, kā arī kopīga valoda un kultūra. Pasaules vēsturē šumeru civilizācija iegājusi ar to, ka tā ieviesa vēl vienu no visu laiku civilizāciju lielākajiem jaunievedumiem — rakstību (ķīļraksts), kura ļāva fiksēt un uzkrāt informāciju, zināšanas, kā arī pavēra ceļu uz izglītību. Uzskata arī, ka šumeri ir izgudrojuši riteni.