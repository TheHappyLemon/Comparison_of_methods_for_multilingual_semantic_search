Jans Magnusens (dāņu: Jan Magnussen; dzimis 1973. gada 4. jūlijā, Roskildē, Dānijā) ir dāņu sacīkšu braucējs. Viņš ir bijis Formula 1 pilots. Pašlaik viņš piedalās Dānijas salonauto čempionātā. Jans Magnusens F1 debitēja 1995. gadā, McLaren komandā. Viņš aizvietoja saslimušo Mika Hekinenu vienā sacīkstē. 1996. gadā Magnusens brauca CART sacīkstēs. Nākamos divus gadus viņš pavadīja Stewart komandā, atkal F1. Sākotnēji komandas boss Džekijs Stjuarts viņu pielīdzināja Airtonam Sennam un piedēvēja spožu nākotni, tomēr 1998. gada vidū viņš tika atlaists no komandas. Ironiskā kārtā, savu vienīgo punktu viņš izcīnīja savā pēdējā sacīkstē. Kopš tā laika viņš piedalās dažādās salonautomobiļu sacīkstēs. Magnusenam ir bijuši dažādi panākumi ārpus Formula 1 čempionāta. Viņš astoņas reizes (no 1999. līdz 2006. gadam) ik gadu piedalījās Lemānas 24 stundu sacīkstēs. Labākais rezultāts bija 4. vieta 2003. un 2006. gadā, turklāt, savā klasē viņš uzvaru izcīnīja pēdējās trīs piedalīšanās reizēs. Pirms Formula 1 karjeras sākuma dānis bija kļuvis par Lielbritānijas F3 čempionu un Formula Ford festivāla uzvarētāju.