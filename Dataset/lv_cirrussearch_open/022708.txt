Taišaņa (ķīniešu: 泰山站; Tàishān Zhàn) ir Ķīnas iekškontinentālā vasaras polārstacija Austrumantarktīdā. Izvietota Princeses Elizabetes Zemē 2621 m vjl, traversā starp piekrastē izvietoto Džunšaņas staciju (522 km) un uz Arga leduskupola izbūvēto Kuņluņas staciju (600 km). Nosaukta par godu vienam no ķīniešu svētajiem kalniem Taišaņam Šaņdunas provincē. Stacija atklāta 2014. gada 8. februārī un paredzēta pētījumiem ģeoloģijā, ģeomagnētismā un atmosfēras izpētei. Stacijas galvenās ēkas kopējā platība ir 410 m² un tā var izmitināt 20 cilvēkus.