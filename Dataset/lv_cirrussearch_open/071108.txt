"Apmātība" (franču: Benedetta) ir 2021. gada Francijas, Nīderlandes un Beļģijas kopražojuma biogrāfiska drāmas filma, kuras režisors ir Pols Verhovens. Filmā galvenās lomas atveido Viržīnija Efira, Šārlota Remplinga un Dafne Patakija. Filma balstīta uz Džūditas S. Braunas 1985. gada grāmatu Immodest Acts: The Life of a Lesbian Nun in Renaissance Italy. Filma stāsta par mūķeni Benedetu Karlīni (Efira), kura 17. gadsimtā pievienojas itāļu klosterim, kur iemīlas citā mūķenē, vienlaikus redzot reliģiskas vīzijas. Filmas "Apmātība" pirmizrāde notika 2021. gada 9. jūlijā 74. Kannu kinofestivālā, kur tā sacentās par Zelta palmas zaru. Filma saņēma pozitīvas kritiķu atsauksmes un National Board of Review to izvēlējās par vienu no 5 gada labākajām filmām svešvalodā. Tīmekļa vietnē Rotten Tomatoes filmai ir 84% vērtējums.