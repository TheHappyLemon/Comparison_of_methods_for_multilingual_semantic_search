Eliass Lenrūts (Elias Lönnrot, dzimis 1802. gada 9. aprīlī, miris 1884. gada 19. martā) bija somu ārsts, filologs un folkloras vācējs. Plašāk pazīstams kā Somijas nacionālā eposa “Kalevala” sastādītājs. Lenrūts 1822. gadā sāka studēt medicīnu Obu akadēmijā. Paralēli medicīnai viņš ieinteresējās par folkloru un 1824. gadā devās pirmajā ekspedīcijā, kur pierakstīja tautas mutvārdu daiļradi. 1827. gadā aizstāvēja disertāciju "Veinemeinens, seno somu dievs". 1827. gadā akadēmija nodega, un tā tika pārcelta uz Helsinkiem. Lenrūts to absolvēja 1832. gadā, iegūstot medicīnas doktora grādu. Eliass Lenrūts ieguva ārsta vietu Kajāni Somijas austrumos, kur tajā laikā bija bads un epidēmijas. Tur viņš nodzīvoja 21 gadu. Lenrūts turpināja arī folkloras vākšanas darbu un devās ekspedīcijās. Tā kā rietumu Somijā bija maz saglabājušos seno dziesmu, viņš ceļoja pa Karēliju, Lapzemi un Kolas pussalu. Uz savāktā materiāla pamata Lenrūts sastādīja eposu “Kalevala” (tā sauktā "vecā Kalevala"), kas izdots 1835. gadā. 1840. gadā izdots tautas dziesmu apkopojums Kanteletara. 1842. gadā izdots sakāmvārdu krājums Sananlaskuja, bet 1844. gadā mīklu krājums. 1849. gadā izdota Kalevalas papildinātā versija. 1853. gadā Eliass Lenrūts tika uzaicināts uz Helsinku Universitāti par somu valodas un literatūras profesoru. Lenrūts darbojās arī botānikas jomā, un 1860. gadā izdots darbs "Somijas flora". 1962. gadā viņš atstāja profesora darbu un atgriezās dzimtajā Sammati. No 1866. līdz 1880. gadam Lenrūts piedalījās Zviedru-somu vārdnīcas sastādīšanā. Daudzus zinātniskos terminus somu valodā (sevišķi filoloģijā un botānikā) izdomājis tieši Lenrūts.