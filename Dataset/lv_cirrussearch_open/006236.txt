Ketrina Zeta-Džonsa (angļu: Catherine Zeta-Jones, izrunā [ˈkæθrɪn ˈziːtə dʒəʊnz]; dzimusi 1969. gada 25. septembrī Svonzi, Velsā) ir velsiešu aktrise. Viņa uzsāka skatuves mākslinieces karjeru jau bērnībā. Pēc filmēšanās dažādās Apvienotās Karalistes un ASV TV filmās un kinofilmās viņa kļuva atpazīstama ar lomām Holivudas filmās, tai skaitā 1998. gada filmā "Zorro maska". Ieguva Eiropas Kino balvu nominācijā "Labākā aktrise" par lomu filmā "Viltus līgums" (Entrapment, 1999). 2000. gadā viņa filmējās filmā "Satiksme". Par lomu šajā filmā Zeta-Džonsa pirmo reizi tika nominēta Zelta globusa balvai kategorijā "Labākā otrā plāna aktrise". 2002. gadā viņa piedalījās mūzikla "Čikāga" filmēšanā. Filma guva labus komerciālos panākumus, pati K. Zeta-Džonsa saņēma Amerikas Kinoakadēmijas balvu kā labākā aktrise otrā plāna lomā, BAFTA kino balvu un Ekrāna ģildes aktieru balvu un vēlreiz tika nominēta Zelta globusa balvai. Vēl ir filmējusies tādās pazīstamās filmās kā "Neiedomājamā cietsirdība" (Intolerable Cruelty; 2003), "Oušena ducis" (2004), "Lidosta" (2004), "Zorro leģenda" (The Legend of Zorro; 2005), "Nāve izaicina" (Death Defying Acts; 2007), "RED aģenti 2" (2013). Zeta-Džonsa guvusi panākumus arī kā teātra aktrise. 2010. gadā par lomu Brodvejas teātra izrādē "Mazā nakts mūzika" (A Little Night Music) Zeta-Džonsa saņēma Tony balvu.