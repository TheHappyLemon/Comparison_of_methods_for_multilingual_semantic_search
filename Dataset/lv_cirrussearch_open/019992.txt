Aragonas Katrīna (angļu: Catherine of Aragon; katalāņu: Catalina de Aragón; aragoniešu: Catarina d'Aragón; dzimusi 1485. gada 16. decembrī, mirusi 1536. gada 7. janvārī) bija Anglijas karaliene konsorte kā karaļa Henrija VIII pirmā sieva, pirms tam bijusi Velsas princese kā Artūra sieva. Aragonas Katrīnas vienīgais bērns bija karaliene Marija Tjudora. Sešus mēnešus, kamēr viņas vīrs Henrijs atradās Francijā, viņa bija reģente. Šajā laikā Anglija uzvarēja Flodenes kaujā, kurā Katrīnai bija liela nozīme. 1501. gadā apprecējusies ar Velsas princi Artūru, taču viņu laulība neilga ilgi, jo viņš nomira piecus mēnešus vēlāk. 1509. gadā Katrīna apprecējās ar Artūra jaunāko brāli Henriju VIII, kas bija kļuvis par Anglijas karali. Pēc 24 laulībā pavadītiem gadiem Henrijs VIII pieprasīja laulības šķiršanu, jo Katrīnai nebija vīriešu dzimuma bērnu. Karalis plānoja precēt galma dāmu Annu Boleinu. Tas kļuva par vienu no galvenajiem iemesliem reformācijai Anglijā, jo, lai to paveiktu, karalim bija nepieciešama pāvesta atļauja laulības šķiršanai. Nesaņemot pāvesta atļauju, karalis izšķīrās par baznīcas atdalīšanos no Romas, kā rezultātā izveidojās anglikāņu baznīca. Laulība tika šķirta un Anna Boleina tika kronēta 1533. gada 1. jūnijā. Taču jau 1536. gada 19. maijā viņu par valsts nodevību un laulības pārkāpšanu pēc karaļa pavēles sodīja ar nāvi un laulību anulēja. Karalis drīz apprecēja jaunu favorīti — galma dāmu Džeinu Seimūru.