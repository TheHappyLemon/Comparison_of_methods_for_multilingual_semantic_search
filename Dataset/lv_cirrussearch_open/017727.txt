Vasilijs II Vasiļjevičs jeb Vasilijs II Tumšais (krievu: Василий II Тёмный, iesauka Tumšais lietota Aklā nozīmē; dzimis 1415. gada 10. martā, miris 1462. gada 27. martā) bija Maskavijas lielkņazs no 1425. gada 27. februāra līdz savai nāvei. Lietuvas valdnieka Vītauta Dižā mazdēls. Vasilija II valdīšana pagāja cīņā pret troņa pretendentiem — Vasilija II tēvoci Juriju Dmitrijeviču un Jurija dēliem Vasiliju Kosoju un Dmitriju Šemjaku. Cīņu rezultātā Vasilijs II vairākas reizes zaudēja troni. 1443. gadā tika padzīts no Maskavas, uzturējās Kolomnā. 1445. gada 7. jūlijā smagi tika sakauts kaujā pret Kazaņas hana Ulumuhameda karaspēku pie Suzdaļas un nokļuva tatāru gūstā. 1446. gada 16. februārī Dmitrija Šemjakas uzdevumā Vasilijs tika padarīts akls un izsūtīts uz Ugliču, tomēr vēlāk spēja atgūt troni. 1448. gadā par Kijivas un visas Krievzemes metropolītu, bez saskaņošanas ar Konstantinopoles patriarhu, tika ievēlēts Jona. Tā kā 1453. gadā Konstantinopole krita, šis solis palielināja Maskavijas lomu pareizticīgo zemēs. 1456. gadā Novgorodas Republika atzina savu atkarību no Maskavijas, kas bija pirmais solis Novgorodas neatkarības likvidēšanā. Vasilija II valdīšanas laikā nostiprinājās lielkņaza vara gan Maskavijas iekšienē, gan tās ietekme uz apkārtējām valstīm.