Mariu Žorži Lobu Zagalu (portugāļu: Mário Jorge Lobo Zagallo, dzimis 1931. gada 9. augustā, miris 2024. gada 5. janvārī) bija Brazīlijas futbolists un futbola treneris, spēlēja uzbrucēja pozīcijā. Zagalu bija pirmais cilvēks, kurš uzvarējis FIFA Pasaules kausā gan kā spēlētājs, gan kā treneris, kā arī vienīgais, kurš to izdarījis vairākkārt. Kā spēlētājs Brazīlijas futbola izlases sastāvā, uzvarējis 1958. un 1962. gada FIFA Pasaules kausā, bet, kā treneris, 1970. gadā un kā trenera asistents 1994. gada FIFA Pasaules kausā. Vadījis arī Brazīlijas izlasi 1974. un 1998. gada FIFA Pasaules kausā. Vadījis arī Kuveitas un Saūda Arābijas futbola izlasi, kā arī vairākas komandas Brazīlijā. 2013. gadā viņu ierindoja žurnāla World Soccer Magazine visu laiku labāko futbola treneru saraksta 9. vietā. 2022. gada jūlijā Zagalu tika ievietots slimnīcā ar elpceļu infekciju. 2023. gada augustā viņš tika hospitalizēts uz 22 dienām urīnceļu infekcijas dēļ. Pēc īslaicīgas hospitalizācijas Riodežaneiro viņš 92 gadu vecumā nomira 2024. gada 5. janvārī vairāku orgānu mazspējas dēļ.