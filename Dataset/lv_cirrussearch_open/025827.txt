Amūras līcis (krievu: Амурский залив) ir Japāņu jūras līcis tās ziemeļrietumu daļā Krievijas Tālajos Austrumos, Pētera Lielā līča daļa. Līcis pie ieejas ir ap 20 km plats, iestiepjas sauszemē par 65 km. Līča austrumu krasts piekļaujas Muravjova-Amurska pussalai un Imperatores Jevgēņijas arhipelāgam. Krasta līnija stipri izrobota. No ziemeļiem līcī ieplūst Razdoļnajas upe. Līča austrumu krastā Vladivostokas pilsētas osta, kā arī kūrortu zona.