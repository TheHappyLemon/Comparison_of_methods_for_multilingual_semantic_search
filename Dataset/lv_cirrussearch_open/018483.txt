Mazās Zunda salas (indonēziešu: Kepalauan Nusa Tenggara, portugāļu: Pequenas Ilhas da Sonda) ir salu virkne Dienvidaustrumāzijā, daļa no Zunda salām. Dienvidos tās apskalo Indijas okeāns un Timoras jūra, ziemeļos — Bali, Floresas un Bandas jūras. Starp salām izvietojusies Savu jūra. Pie arhipelāga pieder salas austrumos no Javas. Galvenās salas ir Bali, Lomboka, Sumbava, Floresa, Sumba, Timora, Vetara. Lielākā daļa salu pieder Indonēzijai (Bali, Austrumu Nusa Tengaras un Rietumu Nusa Tengaras provinces), bet daļu Timoras un dažas tās piekrastes saliņas aizņem Austrumtimora.