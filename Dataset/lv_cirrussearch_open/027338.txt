Aleksandrs Borodins (krievu: Александр Порфирьевич Бородин, dzimis 1833. gada 31. oktobrī, miris 1887. gada 15. februārī) bija krievu komponists, ārsts un ķīmiķis. "Varenās kopas" dalībnieks. Borodins bija ievērojams ķīmijas profesors un Dmitrija Mendeļejeva draugs, beidzis Sanktpēterburgas Medicīniski ķirurģisko akadēmiju. Darbi balneoloģijā un aldehīdu pētniecībā. Ar mūziku nodarbojās no darba brīvajā laikā. Iespējams, populārākais Borodina darbs ir opera "Kņazs Igors", kuras pirmizrāde notika Marijas teātrī 1890. gadā, jau pēc Borodina pēkšņās nāves akadēmijas ballē 1887. gadā. Operu Borodins savas dzīves laikā nepabeidza, to pēc autora pierakstiem izdarīja Aleksandrs Glazunovs un Nikolajs Rimskis-Korsakovs.