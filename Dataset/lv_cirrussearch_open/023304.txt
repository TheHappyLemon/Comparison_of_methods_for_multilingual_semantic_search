Teodors Boronovskis (dzimis 1943. gada 27. jūlijā) ir bijušais Austrālijas džudists. Dzimis 1943. gada 27. jūlijā Latvijā. Uz Austrāliju kopā ar ģimeni pārcēlies 1948. gadā. Absolvējis Fairfīldas tehnisko koledžu. Strādājis policijā par ierēdni, kur apguvis džudo. Vairākas reizes izcīnījis uzvaru Austrālijas čempionātā, 1965. gada Okeānijas čempionātā ieņēmis 2. vietu. Šajā pašā gadā pārstāvējis Austrāliju Pasaules čempionātā Riodežaneiro, Brazīlijā. 1964. gada vasaras olimpiskajās spēlēs Tokijā, kad džudo debitēja Olimpiskajās spēlēs, Boronovskis izcīnīja bronzas medaļu open kategorijā (nav svara ierobežojumu). Sacensību pirmajā kārtā uzvarējis Īrijas pārstāvi Džonu Raianu (John Ryan), 2. kārtā 21 sekundē — Tunisijas sportistu Ali Hašišu (Ali Hachicha), savukārt pusfinālā 12 sekunžu ilgā cīņā zaudēja Nīderlandes pārstāvim Antonam Gēsinkam (Anton Geesink). Šī bija vienīgā Austrālijas sportistu izcīnītā medaļa Olimpisko spēļu džudo sacensībās līdz Marija Pekli 2000. gada vasaras olimpiskajās spēlēs Sidnejā izcīnīja bronzu.