Vingrošanas riņķi bija viena no astoņām vingrošanas disciplīnām, kas bija iekļautas 1896. gada vasaras olimpisko spēļu programmā. Tā bija arī viena no 6 individuālajām sporta vingrošanas disciplīnām. Sacensības riņķos tika aizvadītas 9. aprīlī, un tās notika Panatinaiko stadionā. Tajās startēja 8 sportisti no 3 valstīm. Iespējams disciplīnā startēja vairāk sportistu, bet precīzs to skaits nav zināms. Demonstrējumi uz vingrošanas riņķiem ilga divas minūtes. Pirmo trīs vietu un piektās vietas ieguvējs ir zināmi, taču ceturtās vietas ieguvējs nav zināms. Par pirmo olimpisko čempionu šajā disciplīnā kļuva Grieķijas sportists Joannis Mitropuls. Šī bija pirmā zelta medaļa, ko Grieķija izcīnīja mūsdienu olimpiskajās spēlēs. Sudraba medaļu izcīnīja Vācijas sportists Hermanis Veingertners, bet bronzas medaļu ieguva Grieķijas sportists Petrs Persakis. Šīs medaļas piešķīra Starptautiskā Olimpiskā komiteja ar atpakaļejošu datumu. Spēļu laikā uzvarētājiem tika piešķirta sudraba medaļa, bet turpmākās vietas netika apbalvotas.