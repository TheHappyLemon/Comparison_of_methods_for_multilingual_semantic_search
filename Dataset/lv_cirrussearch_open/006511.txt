Šis raksts ir par tuksnesi. Par citām jēdziena Gobi nozīmēm skatīt nozīmju atdalīšanas lapu. Gobi (mongoļu: Говь, Govĭ — ‘pustuksnesis’; ķīniešu: 戈壁; piņjiņs: Gēbì) ir liels tuksnešains reģions Āzijā. Tas atrodas Ķīnas ziemeļos un ziemeļrietumos, kā arī Mongolijas dienvidos. Tuksnesi no ziemeļiem ieskauj Altaja kalni un Mongolijas stepes un pļavas, no dienvidaustrumiem Heši koridors un Tibetas plato un no dienvidaustrumiem ieskauj Ziemeļķīnas līdzenums. Gobi tuksnesis aizņem 1 295 000 km² lielu teritoriju, kas padara to par piekto lielāko tuksnesi pasaulē. Gobi tuksnesī atradās vairākas Zīda ceļa pilsētas un tajā ir izveidotas vairākas aizsargājamās teritorijas, tostarp Gobi Gurvansaihana nacionālais parks. Gobi sastāv no vairākiem atšķirīgiem ekoloģiskiem un ģeogrāfiskiem reģioniem. Tas stiepjas 1610 km garumā no dienvidrietumiem uz ziemeļaustrumiem un 800 km garumā no dienvidiem uz ziemeļiem. Šis ir aukstais tuksnesis, kāpās reizēm veidojas sniega un salnas kārta. Tuksnesī ir krasas temperatūras atšķirības.