Rudolfs Šusters (slovāku: Rudolf Schuster; dzimis 1934. gada 4. janvārī) ir vācu/ungāru izcelsmes slovāku politiķis, Slovākijas prezidents no 1999. līdz 2004. gadam. Studējis Bratislavas Tehniskajā institūtā. Pēc tā absolvēšanas strādāja par inženieri-projektētāju. No 1964. gada - komunistiskās partijas biedrs. No 1983. līdz 1986. gadam un no 1994. līdz 1999. gadam bija dzimtās Košices mērs. No 1989. līdz 1990. gadam bija Slovākijas Nacionālās padomes priekšsēdētājs, no 1990. līdz 1992. gadam - Čehoslovākijas sūtnis Kanādā. 1999. gadā kļuva par prezidentu tiešajās vēlēšanās, uzvarot Vladimiru Mečaru. Šustera amata pildīšanas laikā 2004. gada 29. martā Slovākija iestājās NATO. 2004. gada 3. aprīlī valstī notika prezidenta vēlēšanas. Šusters saņēma tikai 7,4% balsu un netika otrajā balsošanas kārtā.