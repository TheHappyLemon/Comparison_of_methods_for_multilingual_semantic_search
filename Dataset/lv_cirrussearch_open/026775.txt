Bugi (pašnosaukums: To Ugi) ir viena no Indonēzijas tautām. Kompakti apdzīvo Sulavesi salas dienvidrietumus, Dienvidsulavesi provinces daudzskaitlīgākā tauta. Runā bugu valodā, kurai kopš 14. gadsimta ir sava rakstība un plaša literatūra. Lielākā daļa bugu nodarbojas ar lauksaimniecību. Tautas nosaukums «bugi» ir malajiešu eksoetnonīms, pašnosaukums To Ugi nozīmē ‘Ugi (pirmais bugu Činas karalistes valdnieks) cilvēki’. Bugu priekšteči ieceļojuši Sulavesi 2. gadu tūkstoša pirms mūsu ēras vidū no Taivānas vai Ķīnas dienvidiem. To sākotnējais apdzīvotības areāls ir ap Tempes un Sidenrena ezeriem salas dienvidaustrumos.