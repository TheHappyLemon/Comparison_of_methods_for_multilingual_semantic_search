Endijs Marijs (angļu: Andy Murray; dzimis 1987. gada 15. maijā Glāzgovā, Skotijā, Lielbritānijā) ir skotu tenisists, bijis pasaules ranga līderis. E. Marijs ir uzvarējis trīs Grand Slam turnīros un divos olimpisko spēļu vienspēļu turnīros. E. Marija brālis Džeimijs Marijs arī ir profesionāls tenisists, specializējies dubultspēlēs, kur ir bijis pasaules ranga līderis. Profesionāļa karjeru uzsāka 2005. gadā. Pirmo uzvaru Grand Slam sacensībās viņš sasniedza 2012. gada ASV atklātajā čempionātā, kas kļuva par pirmo britu tenisista uzvaru šāda līmeņa vīriešu tenisa sacensībās kopš 1936. gada. Tāpat E. Marija uzvara 2013. gada Vimbldonas čempionātā kļuva par pirmo britu tenisistu uzvaru pašmāju turnīrā kopš 1936. gada. Piedalījies četrās olimpiskajās spēlēs un 2012. gadā Londonā izcīnīja zeltu vienspēlēs un sudrabu jauktajās dubultspēlēs, bet 2016. gadā Riodežaneiro zeltu vienspēlēs. Viņš ir vienīgais tenisists, kas spējis uzvarēt olimpiskajā vienspēļu turnīrā divas reizes. 2015. gadā E. Marijs bija Lielbritānijas izlases līderis Deivisa kausa komandā, kas atnesa uzvaru turnīrā savai valstij pirmo reizi kopš 1936. gada. 2016. gada novembrī pirmo reizi kļuva par ATP ranga līderi, apsteidzot Novaku Džokoviču. Pasaules ranga līdera godā bija 41 nedēļu līdz 2017. gada augustam.