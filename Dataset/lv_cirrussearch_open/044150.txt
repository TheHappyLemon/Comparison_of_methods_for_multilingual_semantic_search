Rikardo Patrēze (Riccardo Patrese; dzimis 1954. gada 17. aprīlī, Padujā, Itālijā) ir bijušais Formula 1 pilots. Viņam ilgu laiku piederēja rekords par visvairāk aizvadītajām Formula 1 sacīkstēm, tomēr to 2008. gadā pārspēja Rubenšs Barikello. Rikardo debitēja F1 23 gadu vecumā, 1977. gadā, Shadow komandas sastāvā. Komanda bija spiesta mainīt pilotus sezonas vidū, tādēļ Patrēzem parādījās iespēja debitēt F1, kuru viņš izmantoja. Sezonas pēdējā sacīkstē itālim izdevās izcīnīt vienu punktu. 1978. gadā viņš nokļuva jaunizveidotajā Arrows komandā. Viņam gandrīz izdevās izcīnīt uzvaru komandas otrajā sacīkstē, tomēr dzinēja defekts lika viņam samierināties tikai ar labām atmiņām. Zviedrijas GP viņš izcīnīja otro vietu. Kopā tosezon viņš izcīnīja 11 punktus un bija divpadsmitais kopvērtējumā. Itālijas GP notika masu avārija, kuras rezultātā gāja bojā Ronijs Petersons. Lai gan oficiāli Patrēze netika vainots, Džeimss Hants ļoti kritizēja Patrēzi un pat savāca tādu atbalstu, ka viņš tika izslēgts no nākamās sacīkstes. Vēlāk video atkārtojumos tika parādīts, ka Hants patiesībā izraisīja incidentu, tomēr viņš no noliedza un turpināja vainot itāli. 1979. gadā Patrēze saglabāja savu vietu Arrows. Viņš izcīnīja 5. vietu un 2 punktus. 1980. gadā viņš vienu reizi kāpa uz goda pjedestāla, bet 1981. gadā - divas. 1982. gadā viņš devās uz Brabham un izcīnīja savu pirmo uzvaru. Ar 21 punktu Patrēze ierindojās desmitais kopvērtējumā. 1983. gadā viņš izcīnīja vēl vienu uzvaru, tomēr bija nedaudz zemāk kopvērtējumā. 1984. un 1985. gadā itālis brauca Alfa Romeo komandā. Diemžēl spēkrati bija ļoti neizturīgi un Rikardo bieži nācās izstāties. 1986. gada sezona sākās ar Patrēzes atgriešanos Brabham, tomēr komanda vairs nebija tāda pati kā iepriekš. 1987. gada pēdējā sacīkstē Patrēze debitēja Williams. Frenks Viljamss Patrēzi uzskatīja par pietiekami labu, lai paturētu komandā. Lai arī 1988. gadā itālis ne reizi nekāpa uz pjedestāla, viņš aizvadīja vienu no savām labākajām sezonām. 1989. gadā Patrēze bieži kāpa uz pjedestāla un kopvērtējumā ierindojās augstajā trešajā vietā. 1990. gadā Patrēze kopvērtējumā bija tikai septītais, bet 1991. gadā atkal izrādīja konkurenci cīņā par titulu un bija trešais. 1992. gadā Patrēze bija labāko trijniekā deviņas no 16 reizēm un kļuva par vicečempionu. Gandrīz divreiz vairāk punktu bija čempionam, viņa komandas biedram Menselam. 1993. gadā tika aizvadīta Patrēzes pēdējā sezona, Benetton komandā. Pēc 257 sacīkstēm itāļa iespaidīgā karjera bija beigusies.