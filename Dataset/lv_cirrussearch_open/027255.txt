Santakrusa de la Sjerra (spāņu: Santa Cruz de la Sierra) ir Bolīvijas pilsēta valsts centrālajā daļā. Pilsēta atrodas Santakrusas departamentā pie Pirajas upes. Santakrusas departamenta administratīvais centrs un lielākā pilsēta. Atrodas 502 kilometru attālumā no Bolīvijas galvaspilsētas Sukres. Pilsētas kopējā platība ir 535 km², bet aglomerācijas platība ir 1 407 km², pēc 2012. gada datiem pilsētā dzīvo 1 453 549 iedzīvotāji, bet tās aglomerācijā 2 102 998 iedzīvotāji. Pilsētā un tās aglomerācijā dzīvo gandrīz 70% no visiem Santakrusas departamenta iedzīvotājiem un tā ir viena no visstraujāk augošajām pilsētām pasaulē. Pilsēta dibināta 1561. gada 26. februārī, 200 kilometru attālumā no pašreizējās atrašanās vietas. Laika gaitā pilsēta vairākas reizes pārvietota, līdz 16. gadsimta beigās tā pārvietota uz pašreizējo atrašanās vietu. Lielākajā daļā savas pastāvēšanas laika tā bija maza pilsēta, līdz Otrajam pasaules karam, kad pilsēta sāka strauji attīstīties. Mūsdienās Santakrusa ir Bolīvijas lielākā pilsēta pēc iedzīvotāju skaita. Visi Santakrusas uzņēmumi veido 35% no Bolīvijas iekšzemes kopprodukta un pilsēta veido gandrīz 40% no visiem Bolīvijai piesaistītajām investīcijām. Šo iemeslu dēļ Santakrusa ir kļuvusi par Bolīvijas nozīmīgāko finanšu centru.