Marks Edvards Kelijs (Mark Edward Kelly; dzimis 1964. gada 21. februārī) ir politiķis, bijušais NASA astronauts, lidotājs. Kopš 2020. gada viņš ir ASV senators. Marka dvīņu brālis Skots Kelijs (Scott Joseph Kelly) arī ir bijis astronauts. Marks Kelijs ir precējies ar Gabrielu Gifordsu (Gabrielle Giffords), kura ir politiķe no Demokrātiskās partijas. Viņiem ir divi bērni. Kelija pirmais kosmiskais lidojums notika 2001. gada decembrī misijā STS-108, esot kosmoplāna Endeavour pilotam. Otro lidojumu STS-121 viņš veica 2006. gada jūlijā, arī kā pilots. Trešais Kelija lidojums notika 2008. gada jūnijā misijā STS-124, esot kosmoplāna Discovery komandierim. Marks Kelijs gatavojās ceturtajam lidojumam kosmosā misijā STS-134. 2011. gada 8. janvārī Marka sieva Gabriela Gifordsa tika sašauta, kad viņa kā kongresmene tikās ar vēlētājiem Tūsonā lielveikala stāvvietā. Viņai bija cauršauta galvas brūce. Marks Kelijs pārtrauca treniņus Džonsona kosmosa centrā un devās pie sievas. Marks vēl netika atcelts no STS-134 misijas, bet Frederiks Starkovs tika norīkots kā rezerves komandieris. Kad sieva sāka atlabt, 4. februārī Kelijs atsāka gatavoties lidojumam. STS-134 lidojums sākās 2011. gada 16. maijā. Marks Kelijs bija Endeavour komandieris. 1. jūnijā Endeavour atgriezās uz zemes. Marks Kelijs 2011. gada 1. oktobrī atstāja NASA un atvaļinājās no Jūras kara flotes.