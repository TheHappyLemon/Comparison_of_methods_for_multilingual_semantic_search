Melnkalne piedalījās 2012. gada vasaras olimpiskajās spēlēs, kas notika Lielbritānijas galvaspilsētā Londonā, no 2012. gada 27. jūlija līdz 12. augustam. Melnkalnei šīs bija 2. vasaras olimpiskās spēles, kopš Serbijas un Melnkalnes sadalīšanās. Melnkalni 2012. gada vasaras olimpiskajās spēlēs pārstāvēja 33 sportisti (18 vīrieši un 15 sievietes), kuri startēja 7 olimpiskajos sporta veidos. Melnkalne pirmo reizi tika pārstāvēta burāšanā un rokasbumbā (startēja sieviešu komanda). Bez rokasbumbas Melnkalne komandu sporta veidos bija pārstāvēta arī ūdenspolo ar vīriešu komandu. Sporta šāvējs Nikola Šaranovičs bija vecākais komandas pārstāvis (41 gads), viņam šīs bija otrās vasaras olimpiskās spēles, pārstāvot Melnkalni. Melnkalne šajās vasaras olimpiskajās spēlēs izcīnīja vienu sudraba medaļu. Šo medaļu izcīnīja sieviešu rokasbumbas komanda, kam šī bija debija olimpiskajās spēlēs. Tādejādi Melnkalne ierindojās 69. vietā pēc iegūto medaļu kopskaita. Šī bija arī pirmā olimpiskā medaļa Melnkalnei olimpiskajās spēlēs. Melnkalnes karognesējs 2012. gada Londonas spēļu atklāšanas ceremonijā bija džudists Srdans Mrvaljevičs, bet noslēguma ceremonijā valsts karogu nesa rokasbumbas spēlētāja Bojana Popoviča.