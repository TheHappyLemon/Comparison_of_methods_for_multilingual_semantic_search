"Lielais 6" (angļu: Big Hero 6) ir 2014. gada ASV datoranimācijas supervaroņu spraiga sižeta kinokomēdija. Filmu producēja Walt Disney Animation Studios un izplatīja Walt Disney Pictures. Šī ir 54. Walt Disney Animated Classics sērijas filma, un tā aizgūta no Marvel Comics tāda paša nosaukuma supervaroņu komandas nosaukuma. Filmas režisori ir Dons Hols un Kriss Viljamss. Filmā vēstīts par apdāvinātu zēnu, robotikas ģēniju Hiro Hamadu, kas izveido supervaroņu komandu, lai cīnītos ar ļaundari maskā. Tēlus ieskaņojuši Raiens Poters, Skots Edsits, Denjels Hinijs, T. Dž. Millers, Džeimija Čona, Deimons Veijans, Genesiss Rodrigess, Alans Tudiks, Džeimss Kromvels un Maija Rūdolfa. "Lielais 6" ir pirmā Disneja animētā filma, kas balstīta uz Marvel Comics varoņiem (Marvel Entertainment 2009. gadā iegādājās The Walt Disney Company). Walt Disney Animation Studios izveidoja jaunu programmatūru, lai panāktu nepieciešamo animāciju. Filmas "Lielais 6" pirmizrāde notika 27. Tokijas starptautiskajā kinofestivālā 2014. gada 23. oktobrī un 3D formātā Abu Dabī kinofestivālā 31. oktobrī. ASV pirmizrāde notika 2014. gada 7. novembrī, bet Latvijā — 2015. gada 6. februārī. Filma ieguva labas kritiķu atsauces un labus finansiālos panākumus, kopējie pasaules ienākumi bija vairāk kā 652 miljonus ASV dolāru. Šī bija 2014. gada ienesīgākā animācijas filma. Filma ieguva Amerikas Kinoakadēmijas balvu kategorijā "Labākā animācijas filma" un Nickelodeon Kids' Choice balvu, vēl filmu nominēja Ennijas balvai, Zelta globusa balvai un BAFTA kino balvai.