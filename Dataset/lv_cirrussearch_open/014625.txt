Journey ir amerikāņu rokgrupa, kas tika dibināta 1973. gadā Sanfrancisko, ASV. To dibināja bijušie grupu Santana un Frumious Bandersnatch dalībnieki. Lielākos komerciālos panākumus grupa guva laikposmā no 1978. līdz 1987. gadam, pēc tam tā uz laiku (līdz 1995. gadam) pārtrauca darbību. Šajā laikposmā grupa ierakstīja vairākus hitus, tai skaitā Don't Stop Believin' (1981), kas 2009. gadā kļuva par visu laiku pārdotāko kataloga dziesmu iTunes vēsturē. Šī dziesma ir iekļauta viņu albumā Escape, kas arī ir grupas veiksmīgākais albums — Billboard 200 tas sasniedza 1. vietu. Vairāki grupas albumi tikuši sertificēti ar zelta, platīna un dimanta diskiem, 18 Journey singli ir iekļuvuši ASV Top 40. ASV grupas ieraksti ir tikuši pārdoti 47 miljonos kopiju, savukārt pasaulē — vairāk nekā 80 miljoni. 2005. gadā USA Today aptaujā Journey tika atzīta par piekto visu laiku labāko amerikāņu rokgrupu.