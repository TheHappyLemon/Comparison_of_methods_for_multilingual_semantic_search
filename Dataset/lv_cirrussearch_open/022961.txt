Skaties arī jēdzienu ar līdzīgu nosaukumu: Malaysia Airlines reiss 17. Malaysia Airlines reiss 370 ir pazudusi Malaizijas lidsabiedrības Malaysia Airlines Boeing 777 pasažieru lidmašīna ar 227 pasažieriem un 12 apkalpes locekļiem. Pazušanas iemesli nav zināmi un tiek izmeklēti. Lidmašīna pacēlās no Kualalumpuras, Malaizijā, 2014. gada 8. martā plkst. 0.41 pēc vietējā laika (UTC+8) ar paredzēto galamērķi Pekinā, Ķīnā, kur lidmašīnai bija jāpiezemējas pēc apmēram sešām stundām. Plkst. 1.22 lidmašīna pazuda no radaru ekrāniem, kad tā bija virs Siāmas līča, un plkst 2.40 tā tika pasludināta par pazudušu. Militārie radari fiksējuši, ka lidmašīna maina lidojuma kursu uz otru pusi pēc tam, kad tā pazuda no radaru ekrāniem, bet pēc satelītkomunikācijas datiem lidmašīna vēl atradusies kustībā un raidījusi signālus vismaz 7 stundas. Pēdējais signāls saņemts 8.19, ap laiku, kad tai varētu sākt beigties degviela (Indijas okeāna dienvidi, netālu no Antarktīdas un Austrālijas DR). Vairākas valstis, tai skaitā Austrālija, ASV, Ķīna, Malaizija, īstenoja kopīgu meklēšanas un glābšanas operāciju, kas bija plašākā un dārgākā šāda operācija pasaules vēsturē. Kopumā lidmašīnā atradās 227 pasažieri no 15 valstīm, visvairāk (153) no Ķīnas. Visi apkalpes locekļi bija Malaizijas. Reisa kapteinis Zaharijs Ahmads Šahs (Zaharie Ahmad Shah) strādāja Malaysia Airlines aviosabiedrībā kopš 1981. gada, viņam ir vairāk nekā 18,3 tūkstošu lidojuma stundu pieredze. Tiek ziņots, ka vismaz diviem pasažieriem bijusi viltota identitāte. 2015. gada jūlijā Reinjonas salas piekrastē tika atrasta izskalota pazudušās lidmašīnas atlūza.