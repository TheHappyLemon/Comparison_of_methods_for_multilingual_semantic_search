BK Ogre ir Latvijas basketbola klubs no Ogres, kurš ir dibināts 2014. gadā. Spēlē Latvijas—Igaunijas Basketbola līgā un Latvijas Basketbola līgā (LBL). Komandas galvenais treneris ir Uldis Švēde. Mājas spēles BK Ogre aizvada Sporta arēnā Ogre. Nacionālajā basketbola līgā (LBL-2) klubu pārstāv jauniešu komanda BS Ogre. Latvijas Basketbola līgas 1. divīzijā spēlē kopš 2015.—2016. gada sezonas. 2017. gadā izcīnīja 8. vietu LBL turnīrā. 2017.—2018. gada sezonā BK Ogre cīņā par bronzu piekāpās BK Jūrmala vienībai. No 2019. gada līdz 2022. gadam Ogres komanda bija LBL trijniekā. 2019. gadā izcīnīja 3. vietu, sērijā par bronzas medaļām pārspējot BK Jūrmala. 2019.—2020. gada Covid19 pandēmijas dēļ nepabeigtajā sezonā ieguva sudraba medaļas, bet 2020.—2021. gada sezonā un 2021.—2022. gada sezonā vēlreiz izcīnīja bronzu. 2023. gada pavasarī Ogres komandas medaļu sēriju pārtrauca BK Liepāja, kas sērijā par bronzas medaļām pārspēja BK Ogre.