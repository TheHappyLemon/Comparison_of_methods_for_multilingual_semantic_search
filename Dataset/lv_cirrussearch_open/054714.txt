Ivolgas dacans (tibetiešu: དགའ་ལྡན་བཀྲ་ཤིས་ཆོས་འཁོར་, burjatu: Түгэс Баясгалантай Үлзы, krievu: Иволгинский дацан) ir budistu (lamaistu) klosteris — dacans, kas atrodas Krievijas dienvidaustrumos, Burjatijā, Burjatijas budisma galvenais centrs. Atrodas 36 kilometrus uz rietumiem no Burjatijas galvaspilsētas Ulanudes, pie Verhņajaivolgas ciema. 20. gadsimta 30. gados Padomju Savienībā budisms tika pilnībā izskausts, taču Otrā pasaules kara nobeigumā attieksme pret reliģiju kļuva pielaidīgāka, tika atļauta arī budisma praktizēšana, un 1945. gadā Burjatu-mongoļu APSR vadība atļāva dacana celtniecību Ivolgā. Tas kļuva par burjatu vadošā lamas uzturēšanās vietu un galveno budisma centru PSRS. Mūsdienās dacans ir vēstures un kultūras piemineklis, kā arī nozīmīgākā budistu svētceļojumu vieta Burjatijā. Šeit atrodas arī budistu universitātes ēka (augstskolas statuss kopš 1991. gada), kurā, cita starpā, izvietots Ivolgas dacana vēstures muzejs.