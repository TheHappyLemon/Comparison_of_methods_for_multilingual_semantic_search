"Franču skūpsts" (angļu: French Kiss) ir 1995. gada romantiska komēdija, kuras režisors ir Lorenss Kasdans. Galvenās lomas filmā atveido Mega Raiena, Kevins Klans, Timotijs Hatons, Žans Reno, Sjūzana Anbeha un Fransuā Kluzē. Filmas pirmizrāde notika 1995. gada 5. maijā. Keitas līgavainis Čārlijs dodas uz konferenci Francijā un iemīlas franču sievietē Džuljetā, kā rezultātā Čārlijs pamet Keitu. Keita dodas uz Franciju, lai censtos pārliecināt Čārliju atgriezties pie viņas. Ceļojuma laikā Keita satiek noziedznieku Luku, kurš cenšas izmantot Keitu, lai Francijā ievestu nozagtu dimantu kaklarotu.