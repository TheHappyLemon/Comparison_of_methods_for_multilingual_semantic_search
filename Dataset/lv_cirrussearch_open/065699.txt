"Zelta drudzis" (angļu: The Gold Rush) ir 1925. gada ASV mēmā kinokomēdija, kuras režisors, producents, scenārija autors un galvenās lomas atveidotājs ir Čārlijs Čaplins. Filma izlaišanas brīdī guva lielus panākumus un mūsdienās to uzskata par vienu no Čaplina labākajām filmām. Pats Čaplins izteicies, ka šī ir filma, ar kuru viņš visvairāk vēlas palikt atmiņā. 1992. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".