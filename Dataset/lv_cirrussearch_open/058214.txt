Karaliskā Alberthola (angļu: Royal Albert Hall) ir koncertzāle Dienvidkensingtonas ziemeļos, Londonā. Viena no Apvienotās Karalistes vērtīgākajām un atšķirīgākajām ēkām, tā pieder valstij un to pārvalda reģistrēta labdarības organizācija, kas nesaņem valsts finansējumu. Tajā ir 5272 sēdvietas. Kopš karaliene Viktorija svinīgi atklāja Albertholu 1871. gadā, uz tā skatuves ir uzstājušies visdažādāko žanru pasaules vadošie mākslinieki. Tā ir Prominento koncertu norises vieta, kas tur notiek katru vasaru kopš 1941. gada. Katru gadu galvenaā zālē tiek rīkoti vairāk nekā 390 dažādi pasākumi, tostarp klasiskie, roka un pop koncerti, balets, opera, filmu seansi ar orķestra dzīvo pavadījumu, sports, apbalvošanas ceremonijas, skolu un kopienas pasākumi, kā arī labdarības izrādes un banketi. Pārējās Albertholas telpās gada laikā notiek gandrīz 400 dažādi pasākumi. Ēku sākotnēji plānoja saukt "Centrālā mākslas un zinātnes halle" (Central Hall of Arts and Sciences), bet karaliene Viktorija, 1877. gadā liekot ēkas pamatakmeni, nomainīja tās nosaukumu uz "Karaliskā Alberta Mākslas un zinātnes halle" (Royal Albert Hall of Arts and Sciences), tādējādi godinot savu vīru princi Albertu, kas nomira pirms sešiem gadiem. Tā veido prinča piemiņas memoriāla praktisko daļu; dekoratīvā daļa ir prinča Alberta memoriāls tieši uz ziemeļiem Kensingtonas dārzos, ko tagad no halles atdala Kensington Gore.