Eģiptoloģija (Ēģipte + grieķu: λόγος, logos — ‘jēdziens, mācība’) ir zinātne, kas pēta Senās Ēģiptes vēsturi, valodu, literatūru, reliģiju, arhitektūru un mākslu laikā no 5. gadu tūkstoša p.m.ē. līdz 4. gadsimtam m.ē. Eiropā eģiptoloģija tiek uzskatīta par filoloģisku disciplīnu, savukārt Ziemeļamerikā — par arheoloģijas nozari. Eģiptoloģijas speciālisti tiek saukti par eģiptologiem. Par eģiptoloģijas pirmsākumu tiek uzskatīts 1822. gads, kad francūzis Žans Fransuā Šampolions atklāja paņēmienu, ar kuru atšifrējami ēģiptiešu hieroglifi. Šampolions ir arī pirmās ēģiptiešu valodas gramatikas un vārdnīcas sastādītājs.