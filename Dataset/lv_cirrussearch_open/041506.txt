2009. gada Eiropas čempionāts basketbolā (EuroBasket 2009) bija 36. kontinenta čempionāts, kas norisinājās septiņās Polijas pilsētās (Bidgoščā, Gdaņskā, Katovicē, Lodzā, Poznaņā, Varšavā, Vroclavā), laika posmā no 7. septembra līdz 20. septembrim. Eiropas čempionātā piedalījās 16 Eiropas vīriešu basketbola valstsvienības. Par Eiropas čempioniem pirmo reizi vēsturē kļuva Spānijas izlase, kas finālā ar 85:63 pārspēja Serbiju. Bronzas medaļas izcīnīja Grieķija. Šīs komandas, kā arī Slovēnija, Francija un Horvātija izcīnīja tiesības piedalīties 2010. gada Pasaules čempionātā. Par turnīra vērtīgāko spēlētāju tika atzīts Spānijas izlases centra spēlētājs Pau Gazols, kas kļuva arī par rezultatīvāko spēlētāju. Latvijas basketbola izlase bija iekļauta B grupā, kas spēlēja Gdaņskā Hala Olivia. Trijās spēlēs Latvija izcīnīja vienu uzvaru (pār Vāciju), palika pēdējā vietā grupā un nekvalificējās ceturtdaļfinālam. Atbalstīt izlasi bija ieradušies ap 2000 līdzjutēju no Latvijas. Izlases dalībā čempionātā, bet īpaši sagatavošanās ciklā, bija vairāki skandāli saistībā ar spēlētāju disciplīnu. Pēc čempionāta Latvijas Basketbola savienība vairākus izlases spēlētājus uz laiku diskvalificēja no spēlēšanas nacionālajā izlasē.