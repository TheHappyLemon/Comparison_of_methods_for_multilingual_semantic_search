"Īsts detektīvs" (angļu: True Detective) ir ASV kriminālās drāmas antoloģijas seriāls, kura autors ir Niks Picolato. Seriāla pirmizrāde notika 2014. gada 12. janvārī. Seriālam ir iznākušas četras savā starpā nesaistītas sezonas. Seriāls tika pārraidīts HBO kanālā. Pirmās sezonas notikumi norisinās Luiziānas štatā. Divi policisti, kurus attēlo Metjū Makonahijs un Vudijs Harelsons, 17 gadu laikā mēģina notvert sērijveida slepkavu. Otrā sezona, kurā piedalās Kolins Ferels, Reičela Makadamsa un Vinss Vons, notiek Kalifornijā. Trīs detektīvi izmeklē virkni noziegumu, kas saistīti ar korumpēta politiķa slepkavību. Trešajā sezonā, kura iznāca 2019. gadā, izmeklē noziegumu, kurā iesaistīti divi pazuduši bērni. Galveno lomu atveidoja Maheršala Ali. Ceturtā sezona, ar nosaukumu "Īsts detektīvs: Nakts valstība", pirmizrādi piedzīvoja 2024. gada janvārī. Sezonā piedalās Džodija Fostere un Kali Reisa, kuras atveido policistes, kas izmeklē pēkšņu astoņu cilvēku pazušanu no izpētes stacijas Aļaskā. Šī ir pirmā sezona, kuras scenārists un režisors nav Niks Picolato.