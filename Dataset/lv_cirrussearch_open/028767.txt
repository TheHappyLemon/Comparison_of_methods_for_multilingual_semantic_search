Kodi (iepriekš XBMC) ir brīvā un atvērtā pirmkoda multivides atskaņotājs, ko izstrādā bezpeļņas organizācija XBMC Foundation. Kodi ir pieejams vairākām operētājsistēmām un aparatūras platformām, ar programmatūras saskarni, kas paredzēta izmantošanai ar televizoriem un tālvadības pulti. Tā ļauj lietotājam atskaņot vairumu video failu, mūziku, raidierakstus un visus biežāk sastopamos multivides failus no vietējiem vai tīkla datu nesējiem. Tā ir populāra vairākplatformu alternatīva Windows Media Center programmatūrai mājas kinozāles datoram. Kodi ir plaši pielāgojama, ir pieejami dažādi saskarnes noformējumi, dažādi spraudņi ļauj paplašināt iespējas ar piekļuvi tiešsaistes saturam kā YouTube, Spotify, Grooveshark un Pandora Radio. Kopš 12.0 versijas (kodētais nosaukums "Frodo") ir iekļauta video ierakstīšanas grafiskā saskarne ar elektroniskās TV programmas (EPG) un augstas izšķirtspējas videoieraksta atbalstu. Programmatūra sākotnēji tika radīta kā multivides centra lietotne ar nosaukumu Xbox Media Center (saīsināti XBMC) pirmajai Xbox spēļu konsolei, un vēlāk kļuva pieejama ar nosaukumu Kodi (iepriekš XBMC) kā lietotne Android, Linux, BSD, Mac OS X, iOS un Microsoft Windows bāzētām operētājsistēmām. Tā ir pieejama arī kā atsevišķa pielāgota operētājsistēma Kodibuntu. Atvērtā pirmkoda un vairākplatformu iespēju dēļ modificētas Kodi/XBMC versijas kopā ar minimālu operētājsistēmu mēdz izmantot dažādās iekārtās, ieskaitot smart TV, dekoderos, viesnīcu televīzijas sistēmās, lidmašīnu izklaides sistēmās un tīklam pieslēgtos multivides atskaņotājos. Ir radušās tādas atvasinātas lietotnes kā MediaPortal, Plex, ToFu un Voddler.