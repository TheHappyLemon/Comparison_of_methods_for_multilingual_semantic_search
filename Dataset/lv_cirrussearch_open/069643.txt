Leslī Klēra Mārgareta Karona (franču: Leslie Claire Margaret Caron; dzimusi 1931. gada 1. jūlijā) ir franču un amerikāņu aktrise un dejotāja. Savas karjeras laikā saņēmusi Zelta globusa balvu, divas BAFTA kino balvas un Emmy balvu, kā arī nominēta divām Amerikas Kinoakadēmijas balvām. Karona savu karjeru sāka kā balerīna. Savu kino debiju piedzīvojusi Vinsentes Minelli filmā "Amerikānis Parīzē" (1951), kur tēlojusi kopā ar Džīnu Keliju. Vēlāk filmējusies arī filmās The Man with a Cloak (1951), Glory Alley (1952), The Story of Three Loves (1953) un Lili (1953), par ko saņēmusi BAFTA kino balvu un nominēta Amerikas Kinoakadēmijas balvai un Zelta globusa balvai. Atveidojusi galvenās lomas filmās The Glass Slipper (1955), Daddy Long Legs (1955), "Žiži" (Gigi, 1958), Fanny (1961), The L-Shaped Room (1962), "Pīļtēviņš" (Father Goose, 1964) un A Very Special Favor (1965). Par filmu The L-Shaped Room Karonu otro reizi nominēja Kinoakadēmijas balvai, kā arī saņēma Zelta globusa balvu kategorijā "Labākā aktrise drāmas filmā" un otro BAFTA kino balvu. Vēlāk atveidojusi lomas Renē Klemēna filmā "Vai Parīze deg?" (Paris brûle-t-il?, 1966), Fransuā Trifo filmā "Vīrietis, kurš mīlēja sievietes" (L'Homme qui aimait les femmes, 1977), Kena Rasela filmā Valentino (1977), Luija Malla filmā Damage (1992), Lases Halstrēma filmā "Šokolāde" (2000) un Džeimsa Aivorija filmā "Šķiršanās" (Le Divorce, 2003).