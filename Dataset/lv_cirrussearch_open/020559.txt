Ementāles siers jeb vienkārši Ementālers (vācu: Emmentaler) ir cietais siers, kas cēlies no Ementāles ielejas Bernes kantonā, Šveicē. Tradicionāli to gatavo no nepasterizēta govs piena, taču rūpnieciski ražojot tam tomēr mēdz veikt 15 sekunžu ilgu pasterizēšanu 72 °C temperatūrā. Sieram piemīt saldens aromāts, sulīga garša bez skābuma piegaršas un tam ir raksturīgi valrieksta izmēra caurumi.