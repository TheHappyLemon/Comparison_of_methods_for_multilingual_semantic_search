Čeremoša (ukraiņu: Черемош) ir 80 kilometrus gara Prutas labā krasta pieteka Ukrainas rietumos, Karpatos. Populārs ūdenstūrisma maršruts. Izveidojusies pie Usteriku ciema, satekot 87 kilometrus garajai Melnajai Čeremošai un 51 kilometrus garajai Baltajai Čeremošai. Tek ziemeļaustrumu virzienā. Upei kalnu upes raksturs, daudz krāču. Mūsdienās upe veido Čerņivcu apgabala un Ivanofrankivskas apgabala robežu, bet vēsturiski tā bija Galīcijas un Bukovinas, Polijas un Moldāvijas robeža. Starp pasaules kariem upe veidoja Polijas un Rumānijas robežu. Čeremošas krastos atrodas Vižnicja un Vaškivci.