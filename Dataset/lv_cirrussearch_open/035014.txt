Bīle (vācu: Biel, izrunā: [biːl]) vai Bjēna (franču: Bienne, izrunā: [bjɛn], itāļu: Bienna, retoromāņu: Bienna) ir pilsēta Šveices ziemeļrietumos, kas atrodas Bernes kantona ziemeļos, Bīles apgabalā. Bīle atrodas Bīles ezera ziemeļaustrumu krastā, Juras kalnā, 434 metrus virs jūras līmeņa. Pilsēta atrodas 43 kilometru attālumā no Šveices galvaspilsētas Bernes un 117 kilometru attālumā no Šveices lielākās pilsētas Cīrihes. Pilsētas kopējā platība ir 21,23 km², pēc 2014. gada datiem pilsētā dzīvo 53 667 iedzīvotāji. Pēc iedzīvotāju skaita tā ir Šveices desmitā lielākā pilsēta. Bīles ezera otrajā pusē atrodas Bīles dvīņu pilsēta Nidava. Bīle atrodas uz robežas starp vācu un franču valodu lietotājiem, tāpēc dzīve Bīlē notiek bilingvāli. Kopš 2005. gada 1. janvāra pilsētas oficiālais nosaukums ir Bīle/Bjēna, kur Bīles nosaukums ir ņemts no vācu valodas, bet Bjēnas nosaukums no franču valodas. Līdz tam pilsētas oficiālais nosaukums bija vienkārši Bīle. Bīle ir viens no galvenajiem šveiciešu pulksteņu ražošanas centriem. Pilsētā atrodas Swatch un Omega SA galvenās mītnes vietas, kā arī Rolex pulksteņu rūpnīca. Pilsētā atrodas arī luksusa pulksteņa ražotāja Omega pulksteņu muzejs. Kopš 1959. gada katra gada jūnijā pilsētā norisinās 100 kilometru ultramaratons. Bīle ir bāzes vieta Šveices profesionālajai hokeja komandai EHC Biel. Katru gadu pilsētā norisinās turnīrs profesionāliem šahistiem.