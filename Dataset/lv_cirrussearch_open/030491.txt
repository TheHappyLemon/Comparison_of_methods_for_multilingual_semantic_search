Ķīnas krokodilķirzaka (latīņu: Shinisaurus crocodilurus) ir rāpuļu suga no Ķīnas krokodilķirzaku dzimtas. Sastopama tikai vēsos mežos Hunaņas, Guansji, Guidžou provincēs un Džuanu autonomajā reģionā (Ķīnā), kā arī Quảng Ninh provincē Vjetnamā. Pavada daudz laika seklā ūdenī vai pie ūdens veģetācijas un koku zariem, kur medī kukaiņus, gliemežus, kurkuļus un tārpus. Zoodārzos turētie īpatņi var baroties ar mazām pelēm. Šīs ķirzakas ir zaļā krāsā ar sarkanu rīkli un pārmaiņus izvietotām gaišākām un tumšākām joslām. Tēviņi ir krāšņāki par mātītēm, it īpaši pārošanās sezonā. Ķirzaku ķermeņa garums ir 40—46 cm.