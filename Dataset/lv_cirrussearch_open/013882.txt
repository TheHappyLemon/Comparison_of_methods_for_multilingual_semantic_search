Kazaņas "Rubin" (krievu: Футбо́льный клуб Руби́н Каза́нь) ir Krievijas futbola klubs no Tatarstānas galvaspilsētas Kazaņas. Dibināts 1958. gadā. Kopš 2003. gada spēlē Krievijas futbola Premjerlīgā un ir kļuvis par vienu no labākajiem krievu futbola klubiem. 2008. un 2009. gadā "Rubin" futbolisti kļuva par Krievijas futbola čempioniem, savukārt 2012. gadā ieguva Krievijas kausu. Šajā futbola klubā ir spēlējuši četri Latvijas futbolisti: Vitālijs Astafjevs, Edgars Burlakovs, Aleksandrs Koliņko un Mihails Ziziļevs.