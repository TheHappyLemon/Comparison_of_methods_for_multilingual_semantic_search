Sirpis ir vienā rokā turams darbarīks labības vai zāles pļaušanai. Tas sastāv no puslokā izliekta asmens ar rokturi. Asmens ir uzasināts iekšējā malā, reizēm arī robots. Pļaušana tiek veikta, ar vienu roku satverot stiebru kušķi, bet ar otrā rokā turamo sirpi nogriežot šos stiebrus tuvu zemei. Pēc nogriešanas stiebru kušķis tiek nomests zemē vai tie (labībai) salikti vairāki kopā, lai vēlāk sasietu kūlīti. Sirpis vispārīgi ir līdzīgs izkaptij, kura arī ir paredzēta pļaušanai. Izkapts ir efektīvāka, jo tai ir garāks asmens, tā ir piestiprināta garā kātā un tās lietošanā tiek izmantotas abas rokas. Savukārt salīdzinājumā ar nazi sirpis ir piemērotāks zāles griešanai.