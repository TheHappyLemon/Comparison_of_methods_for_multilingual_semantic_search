Venusa Viljamsa (angļu: Venus Williams, dzimusi 1980. gada 17. jūnijā Linvudā, ASV) ir amerikāņu tenisiste. Profesionāles karjeru sāka 1994. gada oktobrī. V. Viljamsas labākais sasniegums WTA Tūres vienspēļu un dubultspēļu rangā ir sasniegtā 1. vieta. Karjerā V. Viljamsa ir uzvarējusi 49 vienspēļu un 22 dubultspēļu WTA turnīros, tai skaitā uzvarējusi septiņos Grand Slam vienspēļu turnīros (piecas reizes Vimbldonā un divas — ASV atklātajā čempionātā) un 14 dubultspēļu turnīros. Dubultspēlēs parasti spēlēja pārī ar māsu Serīnu. Piedalījusies piecās olimpiskajās spēlēs (2000, 2004, 2008, 2012, 2016). 2000. gadā Sidnejā uzvarējusi gan vienspēlēs, gan dubultspēlēs, vēl dubultspēlēs uzvarējusi 2008. gadā Pekinā un 2012. gadā Londonā. 2016. gada olimpiskajās spēlēs izcīnīja sudraba medaļu jauktajās dubultspēlēs.