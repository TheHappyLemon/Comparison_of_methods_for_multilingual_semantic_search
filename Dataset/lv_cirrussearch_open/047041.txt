"Dāvāja Māriņa" ir pasaulē populārākā Raimonda Paula dziesma ar Leona Brieža vārdiem, kas ar Andreja Vozņesenka vārdiem kā "Miljons sārtu rožu" tulkota krieviski (1982), somiski un ungāriski (1984), zviedriski (1987), japāniski (1987), korejiski (1997), vjetnamiski (2006), persiski (2008), poliski (2009) un citās valodās. Pirmo reizi ieskaņota 1981. gadā dziedātājas Aijas Kukules un Latvijas radio bērnu vokālā ansambļa „Dzeguzīte” dalībnieces Līgas Kreicbergas izpildījumā un uzvarēja tā paša gada "Mikrofona aptaujā". Vēlāk to izpildīja Larisa Mondrusa (2001), Aija Andrejeva (2014), kā arī reperis Ozols (2008) un Jana Kay (2016). Jau 1982. gadā dziesma Allas Pugačovas izpildījumā kļuva ļoti populāra PSRS, drīz vien arī Somijā un Ungārijā. Japānā, Korejā un Vjetnamā tā kļuva par ļoti populāru karaoke dziesmu. 2018. gadā "Dāvāja Māriņa" ieguva 99. vietu Radio SWH rīkotajā LVtop100 aptaujā.