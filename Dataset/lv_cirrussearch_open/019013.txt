Džesijs Ādams Aizenbergs (angļu: Jesse Adam Eisenberg; dzimis 1983. gada 5. oktobrī) ir amerikāņu aktieris. Televīzijā debitējis 1999. gadā ar lomu TV seriālā Get Real, kurā filmējās no 1999. līdz 2000. gadam. Kļuva plašāk pazīstams 2009. gadā ar lomām filmās "Piedzīvojumu zeme" un "Laipni lūgti Zombijzemē!", līdz tam bija filmējies tādās filmās kā "Imperatoru klubs" (2002), "Kalmārs un valis" (2005) un The Education of Charlie Banks (2007). Vēlāk filmā par Facebook sociālā tīkla izveidi "Sociālais tīkls" (2010) attēloja Facebook izveidotāju Marku Zakerbergu. Par lomu šajā filmā Aizenbergu kā labāko aktieri nominēja Zelta globusa balvai un Amerikas Kinoakadēmijas balvai. Pēc tam filmējies filmās Holy Rollers (2010) un "Aplaupīt 30 minūtēs" (2011), kā arī ierunājis vienu no galvenajiem varoņiem animācijas filmā "Rio" (2011). 2022. gadā režisējis savu pirmo filmu When You Finish Saving the World.