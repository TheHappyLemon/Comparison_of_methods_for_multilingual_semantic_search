Vestailenda (angļu: West Island; malajiešu: Pulau Panjang) ir Austrālijai piederošo Kokosu (Kīlinga) Salu administratīvais centrs un otra lielākā apdzīvotā vieta. Izvietojusies Sautkīlinga salu dienvidrietumos uz tāda paša nosaukuma salas, aizņem tās dienviddaļu. Lielākā daļa Vestailendas iedzīvotāju ir eiropiešu vai austrāliešu izcelsmes, pretstatā salu lielākajai apdzīvotajai vietai Houmailendai, kuras iedzīvotāji lielākoties ir malajiešu izcelsmes. Līdz tam neapdzīvoto salu 1826. gadā aizņēma vergu tirgotājs Aleksandrs Hare (Alexander Hare), kurš tur nomitināja ap 100 malajiešu, tajā skaitā savu harēmu. Otrā pasaules kara laikā Vestailendā tika uzbūvēts lidlauks un salās izvietoti ievērojami sabiedroto spēki. 1953. gadā Vestailendā tika izvietota salu britu administrācija, kas 1955. gadā tika aizvietota ar Austrālijas administrāciju.