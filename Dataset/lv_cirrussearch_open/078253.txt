Kajseri (turku: Kayseri; agrāk osmaņu turku: قیصریه; grieķu: Καισάρεια / Kaisareia latīņu: Caesarea Mazaca; zazaiešu: Qeyseriye), antīkajos laikos saukta par Mazaku, Eisebiju, Kapadoķijas Cēzareju un Ķeizareju, ir pilsēta Turcijas vidienē. Pilsētas iedzīvotāju skaits no 690 tūkstošiem 2000. gadā pieaudzis līdz 895 tūkstošiem mūsdienās un pēc iedzīvotāju skaita Kajseri ir devītā lielākā pilsēta valstī. Kajseri ir lielpilsēta, kas iedalīta piecās mahallēs (rajonos). Centrālās mahalles ir Kodžasinana un Melikgazi, kurām 2004. gadā pievienojās Hadžilara, Indžesu un Talasa. Kajseri panorāmā raksturīga iezīme ir Erdžijes kalns, kas atrodas pilsētas dienvidos. Pilsētas kultūrai raksturīgs turīgums, mūsdienīgums un provinciālisks konservatīvisms. Pilsēta tiek uzskatīta par vienu no attīstītākajām "Anatolijas tīģeru" pilsētām.