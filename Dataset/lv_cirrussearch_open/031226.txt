Šis raksts ir par rakstnieku. Par citām jēdziena Viljams Gibsons nozīmēm skatīt nozīmju atdalīšanas lapu. Viljams Fords Gibsons (William Ford Gibson, dzimis 1948. gada 17. martā Konvejā, ASV) ir amerikāņu-kanādiešu zinātniskās fantastikas rakstnieks, kas nereti tiek uzskatīts par tā sauktā kiberpanka literatūras aizsācēju. Viņa pazīstamākais darbs ir romāns "Neiromants" (Neuromancer, 1984), kas kopš tā pirmizdevuma pasaulē izdots vairāk nekā 6,5 miljonos eksemplāru. Gibsons ietekmējies no tādiem autoriem kā Alfreds Besters, Semjuels R. Deleinijs, Dašels Hammets, Roberts Stouns, Horhe Luiss Borhess, Viljams Barouzs, Tomass Pinčons, no Gibsona savukārt ietekmējušies daudzi citi mūsdienu zinātniskās fantastikas autori, to skaitā Čārlzs Stross, Nīls Stīvensons, Linda Nagata, Ričards Morgans. 1968. gadā, lai izvairītos no iesaukšanas armijā Vjetnamas kara laikā, Gibsons pārcēlās uz Vankūveru Kanādā. Rakstīt zinātnisko fantastiku viņš uzsāka četrus gadus vēlāk. Lai gan Gibsons ir saglabājis ASV pilsonību, viņš joprojām dzīvo Kanādā. Latviski izdots V. Gibsona romāns "Neiromants" (tulk. Kārlis Lindemanis, 2005).