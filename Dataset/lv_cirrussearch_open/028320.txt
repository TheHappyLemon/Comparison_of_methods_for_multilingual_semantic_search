Šis raksts ir par bijušo PSRS radaru staciju. Par citām jēdziena Skrunda nozīmēm skatīt nozīmju atdalīšanas lapu. Skrunda-1, oficiāli Līdumnieki, saukts arī Mežaine, Skrunda-2 un Lokators, ir pamests ciems un bijusī PSRS radaru stacija 5 km uz ziemeļiem no Skrundas Raņķu pagastā. Tajā atradās divi Dņepr radari (NATO apzīmējums: Hen House), kas tika uzbūvēti 1960. gados. Pirms PSRS sabrukuma bija uzsākta Darjal radara celtniecība. Skrunda bija nozīmīgs objekts Padomju Savienībai, jo tās radari nosedza Rietumeiropu. Šie divi šķūņa formas radari bija viena no PSRS nozīmīgākajām agrā brīdinājuma radaru stacijām objektu novērošanai kosmosā un iespējamu starpkontinentālo ballistisko raķešu izsekošanai.