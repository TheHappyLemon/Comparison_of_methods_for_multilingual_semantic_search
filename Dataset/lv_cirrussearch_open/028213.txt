Mazpilsēta ir pilsēta, kurā iedzīvotāju skaits svārstās no 5000 līdz 20 000, taču šī definīcija nav strikta. Piemēram, Latvijas Ministru kabineta noteikumos par Kohēzijas fonda ietvaru mazpilsēta ir definēta kā apdzīvota vieta, kur iedzīvotāju skaits ir no 2 līdz 5 tūkstošiem. Bieži mazpilsēta ir apdzīvota vieta, kas ir lielāka par ciemu, bet mazāka par lielpilsētu, taču mēdz būt mazpilsētas, kurās iedzīvotāju skaits ir mazāks kā lielos ciemos. Pilsētas statuss apdzīvotai vietai ir saistīts ar vēsturiski iegūtām pilsētas tiesībām, kas var būt saglabājušās arī apdzīvotām vietām ar mazāku nozīmi. Dažādās valstīs mazpilsētas jēdziens var atšķirties vai pat vispār netikt lietots.