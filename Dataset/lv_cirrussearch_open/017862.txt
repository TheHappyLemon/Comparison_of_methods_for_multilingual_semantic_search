Harijs Sinklērs Lūiss (angļu: Harry Sinclair Lewis; dzimis 1885. gada 7. februārī, miris 1951. gada 10. janvārī) bija amerikāņu romānu, īso stāstu rakstnieks un dramaturgs. 1930. gadā Lūiss kļuva par pirmo amerikāņu rakstnieku, kas saņēmis Nobela prēmiju literatūrā. Par 1925. gadā izdoto romānu Arrowsmith viņam tika piešķirta Pulicera balva, taču Lūiss no tās atteicās. 1931. gadā iznāca filma Arrowsmith pēc grāmatas motīviem, kas tika nominēta četrām Amerikas Kinoakadēmijas balvām, arī par labāko adaptēto scenāriju. Vēl ir sarakstījis grāmatas Main Street (1920), Babbitt (1922), Elmer Gantry (1927) un Dodsworth (1929). Viņam tikusi veltīta pastmarka ASV Pasta servisa sērijā Great Americans series.