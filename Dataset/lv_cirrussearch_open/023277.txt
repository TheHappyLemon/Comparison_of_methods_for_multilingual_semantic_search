Marī Fransuā Sadī Karno (franču: Marie François Sadi Carnot; dzimis 1837. gada 11. augustā, miris 1894. gada 25. jūnijā) bija franču politiķis. Francijas prezidents no 1887. gada līdz nogalināšanai atentātā 1894. gadā. Dzimis politiķa ģimenē. Nosaukts par godu savam tēvocim fiziķim Nikolā Leonāram Sadī Karno. Studējis inženieriju Politehniskajā skolā. Par Trešās republikas prezidentu kļuva pēc Žila Grevī demisijas Daniela Vilsona skandāla rezultātā. Būdams pārliecināts republikānis, veiksmīgi pārvarēja Žorža Bulanžē krīzi. Karno darbības laikā Parīzē notika 1889. gada Vispasaules izstāde un tika uzcelts Eifeļa tornis. Valsts reputāciju iedragāja 1892. gada Panamas skandāls, tomēr paša Karno prestižs saglabājās augsts. 1894. gadā pēc runas Lionā, Karno nodūra itāļu anarhists Sante Kazerio.