Japānas Grand Prix ir ikgadēja Formula 1 Grand Prix izcīņa. Tā pirmo reizi norisinājās 1963. gadā, tomēr F1 čempionāta kalendārā to iekļauj tikai sākot ar 1976. gadu. Pirmās divas F1 čempionātā rīkotās sacīkstes norisinājās Fudži trasē, tomēr līdz nākamajai Japānas GP izcīņai vajadzēja gaidīt vairākus gadus. 1987. gadā šī sacīkste atgriezās čempionāta kalendārā, sacīkstes notika Sudzukas trasē. Tur tās rīkoja līdz 2006. gadam, ieskaitot. 2007. un 2008. gadā sacīkstes atgriezās Fudži. Bija plānots, ka sākot ar 2009. gadu tiks ieviesta sistēma, kurā nepāra gados sacīkstes tiks rīkotas Sudzukā, bet pāra gados — Fudži, tomēr Fudži trases īpašnieki vēlāk no šīs sistēmas atteicās, līdz ar to Sudzuku padarot par vienīgo Japānas GP mājvietu. Japānā visvairāk ir uzvarējis Mihaels Šūmahers: 6 reizes. McLaren komandas piloti ir uzvarējuši 8 reizes, vairāk nekā citu komandu piloti.