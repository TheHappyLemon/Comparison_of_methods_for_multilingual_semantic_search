Dižā prīmula (latīņu: Primula elatior) ir prīmulu dzimtas suga. Tās dabiskais izplatības areāls Eiropā ziemeļos pienāk diezgan tuvu Baltijas valstīm, taču dižā prīmula Latvijas teritorijā konstatēta tikai kā dārzbēglis. Salīdzinājumā ar gaiļbiksīti, kopumā tā ir nedaudz masīvāka, gaišziedaināka, bez izteiktiem (dzeltenoranžiem) plankumiem vainaga rīklītes pamatdaļā un ar mazliet lielākiem ziediem. Kauss salīdzinoši blīvāk piegulst pie vainaga stobriņa (nevis atstāj tikko jaušami uzpūstu un atstāvošu iespaidu kā gaiļbiksītei).