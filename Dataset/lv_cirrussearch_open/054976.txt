"Apslēptās karaļvalsts sargi" (angļu: Epic) ir 2013. gada datoranimācijas fantāzijas piedzīvojumu filma, kas balstīt uz Viljama Džoisa 1996. gada bērnu grāmatas The Leaf Men and the Brave Good Bugs motīviem. Filmu veidojusi kinokompānija Blue Sky Studios; scenārij autori ir Viljams Džoiss, Džeimss Hārts, Denjels Šīrs, Toms Estls un Mets Embers, filmas režisors ir Kriss Vedžs, kurš iepriekš ir režisējis animācijas filmas "Ledus laikmets" (2002) un "Roboti" (2005). Galvenās lomas ieskaņojuši Kolins Ferels, Džošs Hatčersons, Amanda Saifreda, Kristofs Valcs, Azizs Ansari, Kriss O'Dauds, Pitbull, Džeisons Sudeikis, Stīvens Tailers, Bejonse Noulza. Pēc tam, kad pusaudze Mērija Ketrīna sarūk un teleportējas uz nelielu meža valstību, kurā dzīvo runājoši gliemeži, puķu cilvēki un sīki karavīri, kurus sauc par Lapu vīriem, viņa nonāk mežonīgā piedzīvojumā starp labo un ļauno un kopā ar saviem jaunajiem draugiem cīnās, lai aizsargātu pasauli, par kuru viņa iepriekš pat nenojauta. Filmas pirmizrāde ASV notika 2013. gada 24. maijā, bet Latvijā 31. maijā. Tā pārsvarā saņēma pozitīvas kritiķu atsauksmes un pie 93 miljonu ASV dolāru liela budžeta nopelnīja 268 miljonus ASV dolāru.