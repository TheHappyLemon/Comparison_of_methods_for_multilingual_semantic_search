Mija Ferova (angļu: Mia Farrow; dzimusi 1945. gada 9. februārī) ir aktrise, aktīviste un bijusī modele no Amerikas Savienotajām Valstīm. Dzimusi kinorežisora Džona Ferova un aktrises Morīnas O'Salivanas ģimenē. Ar mazām lomām debitēja kino 1959. gadā. 1965. gadā saņēma Zelta globusa balvu "Gada jaunā zvaigzne" par tēlojumu filmā Guns at Batasi (1964). Plašu ievērību guva ar lomu Romana Polaņska filmā "Rozmarijas bērns" (1968). Kopā ar Robertu Redfordu tēlojusi Frānsisa Skota Ficdžeralda romāna ekranizācijā "Lielais Getsbijs" (1974). Tēlojusi vienu no galvenajām lomām filmā Death on the Nile (1978). Filmējusies arī televīzijas seriālos un strādājusi teātrī. 1980. gados tēlojusi lomas vairākās Vudija Allena filmās. Pazīstamākās no tām ir filmas A Midsummer Night's Sex Comedy (1982), "Kairas purpura roze" (1985), "Hanna un viņas māsas" (Hannah and Her Sisters (1986), "Noziegumi un likumpārkāpumi" (1989). Trīs reizes nominēta BAFTA kino balvai kā labākā aktrise, tomēr balvu nav saņēmusi — 1970. gadā par lomām filmās Secret Ceremony (1968), "Rozmarijas bērns" (1968), John and Mary (1969), 1986. gadā par "Kairas purpura roze" (1985) un 1987. gadā par "Hanna un viņas māsas" (1986).