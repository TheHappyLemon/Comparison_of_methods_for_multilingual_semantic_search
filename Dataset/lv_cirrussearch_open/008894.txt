Egons Šīle (vācu: Egon Schiele; dzimis 1890. gada 12. jūnijā, miris 1918. gada 31. oktobrī) bija austriešu gleznotājs. Šīle bija viens no nozīmīgākajiem 20. gadsimta sākuma gleznotājiem. Īpatnējās ķermeņa formas un izceltās līnijas Šīles darbos padarīja viņu par vienu no agrīnā ekspresionisma gleznotājiem, lai gan mākslinieka darbs dzīves laikā vairāk tiek piedēvēts jūgendstilam. Ļoti liela daļa Šīles gleznu ir pašportreti. Viņš gleznoja arī citu personu portretus. Daudziem Šīles gleznotajiem portretiem ir raksturīgs tumšs, grotesks, erotisks un pat pornogrāfisks stils. Šīle mēdza gleznot arī ainavas un kluso dabu. Izplatītākie temati Šīles darbos bija nāve un sekss. Šīle 1917. gadā atgriezās Vīnē. Kopā ar citiem māksliniekiem viņš piedalījās Secesijas izstādē 1918. gadā. Izstādes galvenajā zālē tika izstādīti piecdesmit Šīles darbi. Izstāde guva lielus panākumus, un Šīles darbu vērtība pieauga. 1918. gada rudenī Vīnē strauji izplatījās spāņu gripa. 28. oktobrī nomira Šīles sieva, kas bija sestajā grūtniecības mēnesī. Pēc trim dienām, 1918. gada 31. oktobrī, no spāņu gripas nomira arī Šīle, būdams tikai 28 gadus vecs.