Šis raksts ir par artilērijas munīciju. Par citām jēdziena Karteča nozīmēm skatīt nozīmju atdalīšanas lapu. Karteča (poļu: kartecza, no itāļu: cartoccio) ir vēsturisks artilērijas šāviņš, kas paredzēts pretinieka dzīvā spēka iznīcināšanai atklātā vietā tuvā attālumā (līdz 300 m). Sākotnēji šāviņu veidoja mazi akmentiņi vai sīki dzelzs gabaliņi, kurus sabēra stobra kanālā virs pulvera lādiņa un nostiprināja ar prapi. Vēlāk, lai novērstu stobra bojāšanos, karteču vispirms iepildīja audekla maisiņā. Visbeidzot kartečas šāviņus veidoja čuguna vai svina lodes, kuras bija ievietotas cilindriskā metāla vai kartona iepakojumā. 19. gadsimta sākumā tika izgudrots šrapnelis, kurš šā gadsimta vidū pilnīgi aizstāja karteču.