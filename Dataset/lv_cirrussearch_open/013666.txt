Karaļa Filipa karš (saukts arī par Pirmo Indiāņu karu, Metakometa karu vai Metakometa sacelšanos) bija bruņots konflikts starp Ziemeļamerikas pamatiedzīvotājiem mūsdienu Jaunanglijā un angļu kolonistiem un viņu indiāņu sabiedrotajiem. Karš nosaukts tā galvenā indiāņu vadoņa, sačema Metakometa vārdā, pazīstama arī kā "Karalis Filips". Majora Benjamina Čērča vadībā angļi un sabiedrotie indiāņi karā guva virsroku un 1676. gada 12. augustā nogalināja Metakometu. Karš turpinājās Jaunanglijas ziemeļos (galvenokārt Menā) līdz 1678. gada aprīlim. Karš bija vispostošākā nelaime Jaunanglijas kolonijai 17. gadsimtā. Indiāņu karotāji veica uzbrukumus vairāk kā pusei kolonijas pilsētu. Nedaudz vairāk kā gada laikā tika nopostītas 12 reģiona pilsētas, liela daļa cietušas. Kolonijas ekonomika sagrauta, un liela daļa tās iedzīvotāju gājuši bojā, ieskaitot desmito daļu karam derīgo vīriešu. Vēl traģiskāks tas bija indiāņu ciltīm. No 10 000 pamatiedzīvotājiem tika nogalināti ap 3000. Proporcionāli iedzīvotāju skaitam tas bija viens no asiņainākajiem un postošākajiem kariem Ziemeļamerikas vēsturē.