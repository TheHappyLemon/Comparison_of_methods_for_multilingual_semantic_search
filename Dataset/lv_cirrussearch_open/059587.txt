"Neskaties augšup" (angļu: Don't Look Up) ir 2021. gada ASV satīriska zinātniskās fantastikas filma, kuras režisors, scenārija autors un viens no producentiem ir Ādams Makejs. Filmā galvenās lomas atveido Leonardo Di Kaprio, Dženifere Lorensa, Robs Morgans, Džona Hills, Marks Railenss, Tailers Perijs, Timotijs Šalame, Rons Pērlmans, Ariana Grande, Kid Cudi, Himešs Patels, Melānija Linskeja, Keita Blanšeta un Merila Strīpa. Filma ir par diviem astronomiem (Di Kaprio un Lorensa), kuri mēģina brīdināt cilvēci par tuvojošos komētu, kas iznīcinās civilizāciju. Filma tika izrādīta atsevišķos ASV kinoteātros, bet kopš 2021. gada 24. decembra "Neskaties augšup" ir pieejama straumēšanas servisā Netflix. Filma ieguva dalītus kritiķu vērtējumus. Filma tika iekļauta gan National Board of Review, gan Amerikas Kinoinstitūta 2021. gada 10 labāko filmu sarakstā.