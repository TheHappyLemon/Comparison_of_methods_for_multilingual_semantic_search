Klājs nodrošina kuģa telpu sadalīšanu līmeņos pēc augstuma. Pamata korpusa klājiem ir sekojoši nosaukumi (no augšas uz leju): augšējais, otrais, trešais utt. (pēdējo klāju sauc arī par apakšējo klāju), dubultdibens. Uz daudziem kuģiem ir klāji, kuri neiet visā kuģa garumā vai platumā - tās sauc par platformām. Telpu starp ārējo dibenu un otro dibenu sauc par dubultdibenu vai starpdibenu telpu, starp otro dibenu un tuvāko klāju - tilpni jeb rūmi, pārējās starpklāju telpas - starpklājiem jeb tvīndeķiem. Pamata korpusa klāju, līdz kuram izvada visas ūdensdrošās starpsienas, sauc par starpsienu klāju (parasti augšējais, retāk otrais). Virsbūves un mājas ar klājiem sadala stāvos, kurus numurē no apakšas uz augšu. Attiecīgi izšķir virsbūves pirmā stāva klāju (baka, vidējās virsbūves vai pūpes klājs), mājas otrā stāva klāju, mājas trešā stāva klāju utt. Bieži šos klājus nosauc pēc tiem paredzētajiem uzdevumiem, piemēram: pastaigu, sporta, apakšējais (pārgājiena) tiltiņš, augšējais (navigācijas) tiltiņš. Telpu izvietojumu kuģa garumā nosaka ar brangu numuriem (uz Krievijā būvētiem kuģiem tās numurē no priekšgala uz pakaļgalu), bet kuģa platumā - ar borta nosaukumu (kreisais borts, labais borts).