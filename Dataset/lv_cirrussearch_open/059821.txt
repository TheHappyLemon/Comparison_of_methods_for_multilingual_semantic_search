Savunga (angļu: Savoonga) vai Sivunaka (unazigmita: Sivungaq) ir pilsēta ASV Aļaskas pavalstī Nomas cenza apgabalā. Izvietojusies Sentlorensas salas ziemeļu krastā. 95 % iedzīvotāju ir juiti. 1900. gadā salā tika introducēti ziemeļbrieži un pēc to savairošanās vairākās vietās salas piekrastē tika izveidotas briežkopju apmetnes. Viena no tām 1916. gadā tika izveidota tagadējās Savungas vietā un līdz 1930. gadam apmetne izauga par ciemu. 1969. gadā piešķirts pilsētas statuss. Tradicionāli iedzīvotāju galvenā nodarbošanās bija valzirgu un vaļu medības, un Savunga tika dēvēta par Pasaules valzirgu galvaspilsētu. Mūsdienās 25 % pieaugušo iedzīvotāju ir bezdarbnieki, no nodarbinātajiem 37 % strādā skolu sistēmā, bet pārējie — transportā un zvejniecībā.