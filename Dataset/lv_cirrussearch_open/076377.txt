Šis raksts ir par provinci. Par ezeru skatīt rakstu Ontārio ezers. Ontārio (angļu, franču: Ontario) ir viena no Kanādas provincēm, kura atrodas valsts dienvidaustrumos. Ontārio ir lielākā Kanādas province pēc iedzīvotāju skaita, kā arī otra lielākā uzreiz aiz Kvebekas pēc platības (Nunavuta un Ziemeļrietumu Teritorijas ir lielākas, bet tās nav provinces). Ontārio administratīvais centrs ir Toronto. Ontārio provincē atrodas Kanādas galvaspilsēta Otava. Austrumos robežojas ar Kvebeku, rietumos ar Manitobu. Dienvidos robežojas ar Amerikas Savienotajām Valstīm, kā arī apskalo Lielie ezeri, bet ziemeļos Ontārio provinci apskalo Hudzona un Džeimsa līči. 2011. gadā Ontārio provincē dzīvoja aptuveni 12,9 miljoni iedzīvotāju, no kuriem aptuveni 94% dzīvo provinces dienvidos pie Lielajiem ezeriem. Lielākā pilsēta ir Toronto (2,62 miljoni iedzīvotāju). Nākamās lielākās pilsētas ir Otava (883 tūkstoši), Misisoga (713 tūkstoši), Bramptona (524 tūkstoši) un Hamiltona (520 tūkstoši). Pēc 2006. gadā veiktās tautas skaitīšanas datiem lielākās etniskās grupas ir angļi (24,7%), kanādieši (23,0%), skoti (17,5%), īri (16,5%) un franči (11,2%).