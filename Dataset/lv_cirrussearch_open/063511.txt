Barova rags (angļu: Point Barrow) vai Nuvuks (iņupiatu: Nuvuk) ir zemesrags ASV piederošajā Aļaskas pavalstī, Amerikas Savienoto Valstu galējais ziemeļu punkts. Izvietojies Ziemeļu Ledus okeāna krastā, atdala Čukču jūru rietumos no Boforta jūras austrumos. Zemesragu veido smilšu strēle, kas no okeāna atdala Elsona lagūnu. Dienvidaustrumos no zemesraga atrodas inuitu ciems Utkiarvika un Barova observatorija. Nosaukts par godu britu politiķim un Admiralitātes ģeogrāfam Džonam Barovam (John Barrow); nosaukumu 1826. gadā devis angļu Arktikas pētnieks Frederiks Bīčijs. Barova rags bijis sākuma punkts vairākām Arktikas ekspedīcijām. 1882.—1883. gadā zemesragā darbojās Pirmā Starptautiskā polārā gada Pointbarovas polārstacija.