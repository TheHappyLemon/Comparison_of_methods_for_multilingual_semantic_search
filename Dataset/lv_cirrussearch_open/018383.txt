2013. gada Malaizijas Grand Prix (oficiālais nosaukums: 2013 Formula 1 Petronas Malaysia Grand Prix) bija Formula 1 2013. gada sezonas otrais posms, kas norisinājās Sepangas trasē Malaizijā. Tā bija piecpadsmitā reize, kad tika izcīnīts Malaizijas Grand Prix, un tajā piedalījās 22 piloti un 11 komandas. Pirms sacīkstēm braucēju čempionāta kopvērtējuma līderis pēc uzvaras pirmajā posmā bija Lotus pilots Kimi Reikenens, bet esošais čempions Red Bull pilots Sebastiāns Fetels kopvērtējumā bija trešais. Gūstot uzvaru šajā posmā, Fetels izvirzījās vadībā braucēju čempionāta kopvērtējumā, bet viņa pārstāvētā Red Bull komanda — konstruktoru kausa kopvērtējumā.