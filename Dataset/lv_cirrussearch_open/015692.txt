Mveru (angļu: Lake Mweru, franču: Lac Moero) ir ezers Āfrikā uz Kongo Demokrātiskās Republikas un Zambijas robežas. Galvenā ieteka ir Luapulas upe, kas ietek caur purvājiem no dienvidu puses. Izteka Luvua pieder pie Kongo baseina. Ūdens temperatūra ezerā ir 21—29 °C. Nereti, lai nesajauktu ar netālo Mveru Vantipas ezeru, Mveru sauc par Mveru Luapulas ezeru. Ezerā ir divas lielas salas — Kilva un Isokve. Vairāk kā 100 zivju sugas. Mveru ezera apkaime bija salīdzinoši reti apdzīvota un no pārējās pasaules izolēta. Tikai 1987. gadā līdz Nčelengei tika uzbūvēts asfaltēts ceļš un kopš tā laika iedzīvotāju skaits ezera apkaimē strauji pieaug, pieaug arī nozvejas apjoms. Joprojām Mveru ezera apkaime atgādina pagātnes Āfriku, taču kultūrainava šeit strauji mainās.