Ārons Edvards Ekharts (angļu: Aaron Edward Eckhart; dzimis 1968. gada 12. martā) ir amerikāņu aktieris. Aktiera karjeru uzsācis skolas lugās. 1992. gadā sācis piedalīties ar nelielām lomām televīzijas un kinofilmās. Pirmā nozīmīgā loma Ekhartam bija 1997. gada melnajā komēdijā In the Company of Men. Viņš ir filmējies dažāda žanra filmās — no tādām zinātniskās fantastikas filmām kā The Core un Paycheck līdz romantiskajām drāmām kā Conversations with Other Women un No Reservations. 2006. gadā viņš tika nominēts Zelta globusa balvai par lomu filmā "Smēķēt atļauts" (2005). Pēc tam tēlojis Kristofera Nolana lielbudžeta filmā "Tumšais bruņinieks" (2008) Hārvija Denta/Divseja lomu. Pēc tam piedalījies tādās filmās kā "Truša ala" (2010), "Ruma dienasgrāmata" (2011), "Olimpa krišana" (2013), "Iemiesojums" (Incarnate, 2016), "Brīnumainā izglābšanās Hudzonā" (2016).