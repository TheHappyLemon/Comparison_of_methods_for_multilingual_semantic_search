Viljamss Feltons "Bills" Rasels (angļu: William Felton "Bill" Russell; dzimis 1934. gada 12. februārī, miris 2022. gada 31. jūlijā) bija amerikāņu basketbolists, spēlējis centra pozīcijā, visu savu profesionāļa karjeru pavadījis NBA klubā Bostonas "Celtics", ar kuru kopā tika iegūti 11 NBA čempiontituli (1957, 1959, 1960, 1961, 1962, 1963, 1964, 1965, 1966, 1968, 1969). Pirms karjeras NBA spēlēja Sanfrancisko Universitātes basketbola komandā, kas ieguva NCAA čempiontitulu (1955, 1956). Kopā ar ASV basketbola izlasi izcīnīja zelta medaļu 1956. gada Melburnas vasaras olimpiskajās spēlēs, šajā turnīrā Bills Rasels bija ASV izlases kapteinis. Bills Rasels tiek uzskatīts par vienu no slavenākajiem un labāk spēlējošiem NBA visu laiku spēlētājiem. 1996. gadā tika nosaukts par vienu no 50 izcilākajiem NBA spēlētājiem visā līgas vēsturē. Pēdējās trīs sezonās pirms spēlētāja karjeras beigšanas B. Rasels strādāja arī par Bostonas kluba spēlējošo treneri. 1975. gadā tika uzņemts Basketbola slavas zālē, vēl ir uzņemts FIBA slavas zālē. 2009. gadā NBA nolēma līgas finālsērijas vērtīgākā spēlētāja balvu (MVP) nosaukt tieši Billa Rasela vārdā. Miris 2022. gada 31. jūlijā, 88 gadu vecumā.