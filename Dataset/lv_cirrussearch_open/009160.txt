Kristians Ulsons (zviedru: Christian Olsson; dzimis 1980. gada 25. janvārī Gēteborgā, Zviedrijā) ir bijušais zviedru vieglatlēts, startēja trīssoļlēkšanas un augstlēkšanas sacensībās. Lielākos panākumus guvis trīssoļlēkšanā. Karjeru beidzis 2012. gadā. Piedalījies 2004. gada Olimpiskajās spēlēs, kurās izcīnīja zelta medaļu trīssoļlēkšanā. Tāpat par čempionu kļuvis 2003. gada Pasaules čempionātā, 2003. un 2004. gada Pasaules čempionātos telpās, kā arī 2002. un 2006. gada Eiropas čempionātos. 2001. gada Pasaules čempionātā izcīnījis sudraba medaļu. 1999. gada Eiropas čempionātā junioriem, kas norisinājās Rīgā, viņš guva uzvaru augstlēkšanā ar rezultātu 2,21 m. Laika posmā no 2007. līdz 2009. gadam nestartēja lielajās sacensībās traumu dēļ. 2004. gadā zviedrs izcīnīja uzvaru visos Zelta līgas posmos, tā nopelnot 500 000 ASV dolāru (kopējais balvu fonds ir 1 miljons dolāru, ko sadala starp visiem uzvarētājiem). 2003. un 2004. gadā K. Ulsons tika atzīts par gada labāko vieglatlētu Eiropā.