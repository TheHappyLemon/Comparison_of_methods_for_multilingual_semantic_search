Lokota (krievu: Ло́коть) ir pilsētciemats Krievijā, Brjanskas apgabala dienvidaustrumos, Brasovas rajona administratīvais centrs. Tajā dzīvo 12 tūkstoši iedzīvotāju. Pilsētciemats atrodas netālu no Nerusas upes, apmēram 90 km uz dienvidiem no Brjanskas. Lokota pirmoreiz minēta 17. gadsimta 1. pusē, un līdz 20. gadsimta sākumam tā bija viensēta. Tās īpašnieki bija bagātie muižnieki Apraksini, kas ap 1797. uzcēla šeit lielu pili ar parku. No 1871. gada, Lokotas īpašnieki bija lielkņazi Romanovi, kas dibināja Lokotā zirgu audzētavu (darbojas mūsdienās). 1897. gadā pie Lokotas tika dibināta stacija Brasova (Brjanskas—Ļgovas dzelzceļā). Kopš 1931. gada Lokota ir Brasovas rajona centrs, kopš 1938. tas ir pilsētciemats. Otrā pasaules kara gados, vācu okupācijas laikā, Lokota bija pasludināta par Lokotas republikas galvaspilsētu.