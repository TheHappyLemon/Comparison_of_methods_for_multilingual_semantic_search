Šis raksts ir par Asvejas ezeru Baltkrievijā. Par ezeru Lietuvā skatīt rakstu Asveja (ezers). Asvejas ezers (baltkrievu: Асвейскае возера) vai Osvejas ezers (krievu: Освейское озеро) ir ezers Baltkrievijas ziemeļu daļā, Vitebskas apgabalā, netālu no Latvijas un Krievijas robežām. Pēc platības otrs lielākais ezers Baltkrievijā. Ezerā lielas sapropeļa iegulas. Ezera krasts dūņains, purvains. Rietumos no ezera atrodas Asvejas purvs. Palu laikā ezers var pārpludināt pat 1,3 km platu piekrastes joslu. Aizauguši ap 40% no ezera. Vides pārveidojumi ezera baseinā (galvenokārt purvu nosusināšana) noveduši pie ezera degradācijas, kuras rezultātā samazinās nozveja un bioloģiskā daudzveidība. 2000. gadā ezers tika iekļauts Osvejas ainavu lieguma teritorijā, bet 2002. gadā ezers ar apkārtējo teritoriju tika iekļauta Rāmsaras konvencijas aizsargājamo vietu sarakstā.