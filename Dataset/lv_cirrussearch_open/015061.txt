Belila šaurums Belila šaurums (angļu: Strait of Belle Isle, franču: détroit de Belle Isle) ir ap 125 km garš un no 15 līdz 60 km plats jūras šaurums Kanādā, kas atdala Ņūfaundlendas salu no Labradoras pussalas. Viens no šaurumiem, kas savieno Sentlorensa līci ar Atlantijas okeānu. Nosaukums cēlies no šauruma austrumu galā esošās Belilas salas (‘skaistās salas’). Navigācija šaurumā ir stipri apgrūtināta, novērojamas spēcīgas paisumu straumes, kas mijiedarbojas ar auksto Labradoras straumi. Ledus šaurumā novērojams 8—10 mēnešus gadā, bieža migla. Šauruma rietumu galā no aprīļa līdz janvārim kursē prāmis.