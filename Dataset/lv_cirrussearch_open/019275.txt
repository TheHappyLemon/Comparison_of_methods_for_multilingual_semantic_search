Žans Rasins (franču: Jean Racine, kristīts kā Žans Batists Rasins (franču: Jean-Baptiste Racine); dzimis 1639. gada 22. decembrī, miris 1699. gada 21. aprīlī) bija franču dramaturgs. Tiek uzskatīts par vienu no labākajiem 17. gadsimta franču dramaturgiem kopā ar Moljēru un Pjēru Korneiju. Visvairāk rakstījis traģēdijas, ir tādu klasicisma darbu paraugu kā "Andromaha", "Fedra", "Atālija" autors, tāpat sarakstījis komēdiju "Sūdzībnieki" (Les Plaideurs). Pirmās Rasina lugas uzveda Moljēra trupa, tomēr vēlāk Rasins pārgāja pie Moljēra konkurentiem Hôtel de Bourgogne teātrī. Dzīves otrajā pusē veica amatu pienākumus Luija XIV galmā. Bijis Akadēmijas loceklis.