Tumšā pīle jeb velna pīle (Melanitta fusca) ir liela auguma pīļu dzimtas (Anatidae) jūras pīle, kas pieder gauru apakšdzimtai (Merginae). Sastopama Eiropā un Āzijā. Agrākās tumšās pīles pasugas M.f.deglandi un M.f.stejnegeri tagad izdalītas kā atsevišķas sugas — Stejnegera pīle (Melanitta stejnegeri) Austrumsibīrijā un Tālajos Austrumos un Deglāna pīle (Melanitta deglandi) Ziemeļamerikā. Sugas zinātniskais nosaukums atvasināts no sengrieķu un latīņu valodas, tas latviski nozīmē "melnā" (melas), "pīle" (netta), "tumši brūna" (fuscus).