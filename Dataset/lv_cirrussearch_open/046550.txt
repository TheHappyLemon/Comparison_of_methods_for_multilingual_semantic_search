2019. gada Tour Down Under bija šosejas riteņbraukšanas daudzdienu sacensības, kas notika no 15. līdz 20. janvārim. Tā bija 21. reize, kad notika Tour Down Under sacensības un tās bija pirmās sacensības 2019. gada UCI Pasaules tūres kalendārā. Pirmo reizi sacensību 21 gada vēsturē iepriekšējā gada uzvarētājs bija spējīgs atkārtot savu panākumu — Mitchelton–Scott pārstāvis Derils Impijs no Dienvidāfrikas ieguva nepieciešamo pārsvaru pēdējā posmā. Impijs pirms pēdējā posma ar finišu Vilungas kalnā atpalika no Jaunzēlandes sportista Patrika Bevina (CCC Team) par septiņām sekundēm, bet Bevins posmā zaudēja gandrīz sešas minūtes, jo bija guvis savainojumu, iepriekšējā dienā iekļūstot kritienā. Lai arī pēdējā posmā Impijs finišēja trešais aiz austrālieša Ričija Porta no Trek–Segafredo, kurš Vilungas kalna posmā uzvarēja sesto gadu pēc kārtas un Team Sky braucēja Vauta Pūlsa no Nīderlandes, Impijs uzvarēja kopvērtējumā un ieguva okera krāsas krekliņu ar 13 sekunžu pārsvaru pār portu, bet trešās vietas ieguvējs Pūlss bija vēl četras sekundes lēnāks (saistībā ar finišā piešķirtajām bonusa sekundēm). Lai arī Bevins neuzvarēja sacensību kopvērtējumā, viņš saņēma sprinta klasifikācijas zilo krekliņu. UniSA–Australia braucējs Džeisons Lī uzvarēja kalnu karaļa klasifikācijā, kurā bija vadībā no pirmā posma līdz finišam, pārspējot Pūlsu pēc papildu rādītājiem, bet cits austrālietis Kriss Hamiltons (Team Sunweb) ieguva jaunā braucēja balto krekliņu, finišējot kopvērtējuma sestajā vietā, šim krekliņam mainot īpašnieku pēc katra posma. Komandu klasifikācijā uzvarēja UAE Team Emirates, kura bija vadībā no pirmās dienas, komandai gūstot vienu uzvaru, ko piektajā posmā guva Pasaules tūrē debitējušais Jaspers Filipsens.