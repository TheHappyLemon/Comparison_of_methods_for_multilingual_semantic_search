Šajā uzskaitījumā apkopotas visas Apvienotās Karalistes pilsētas (angļu: city). 2013. gadā Apvienotajā Karalistē bija 69 oficiālās pilsētas (city). Pilsētas statusu piešķir ar karaļa hartu. Atsevišķos gadījumos pilsētas statusa robežas nesakrīt ar reālo pilsētas platību, vai arī zem vienas pilsētas statusa ir apvienotas vairākas pilsētas. Tiesības izmantot pilsētas nosaukumu ir tikai prestižs un nedod nekādas papildus privilēģijas. Pilsētas statusu nepiešķir automātiski, izpildot konkrētus kritērijus. Anglijā un Velsā pilsētas statuss ir vietām, kurās ir katedrāles un galvenās diecēzes centrs. Šo nosacījumu ieviesa 1888. gadā. Pašlaik, piešķirot pilsētas statusu apdzīvotajai vietai, galvenie ir ģeogrāfiskie un vēsturiskie faktori, tostarp arī pietiekami liels iedzīvotāju skaits. 20. gadsimtā pilsētas statusu piešķīra tikai 14 pilsētām, 2000. gadā — 39 pilsētām. Pēdējoreiz pilsētas statusu piešķīra 2012. gadā, par godu karalienes Elizabetes II dimanta jubilejai, kad pilsētas statusu ieguva Čelmsforda, Pērta, Sentasafa un Arma. Šajā uzskaitījumā nav iekļautas tās pilsētas, kas atrodas Britu aizjūras teritorijās.