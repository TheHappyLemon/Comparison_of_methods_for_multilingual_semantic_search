Irbes šaurums jeb Irbes jūras šaurums (lībiešu: Sūr meŗ — "Dižjūra", igauņu: Kura kurk — "Kuršu šaurums"), arī Irves šaurums, ir jūras šaurums starp Latviju un Igauniju, kas atdala Kurzemes pussalu dienvidos no Sāmsalas Serves pussalas ziemeļos. Savieno Rīgas līci ar Baltijas jūru. Šaurums ir 29 km plats un ap 60 km garš (no Ovišraga līdz Kolkasragam), vidējie dziļumi ir 10-20 m. Pa Irbes šaurumu notiek intensīva kuģošana. Šaurums ir iekļauts starptautiskajā putniem nozīmīgo vietu sarakstā. Šauruma Latvijas pusē atrodas vēsturiski lībiešu apdzīvotais Lībiešu krasts, kur jūrā ietek Irbes upe.