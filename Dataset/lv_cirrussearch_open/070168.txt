Pireneju gandrene (Geranium pyrenaicum) ir suga gandreņu ģintī. Tā ir Dienvideiropas kalnu apvidu suga, kas ir plaši izplatījusies Eiropā. Latvijā Pireneju gandrene ir sastopama reti, pārsvarā valsts dienvidrietumu daļā, kur dažāda lieluma grupas aug upju krastu nogāzēs, vecos parkos, zālājos, retāk nezālienēs un gar dzelzceļiem. No pārējām Latvijā sastopamajām gandrenēm atšķirama diezgan viegli pēc blīvi apmatota stublāja, ieapaļām lapām, kam šķelto lapu plūksnas ļoti satuvinātas (nevis atstatu), kā arī gaišvioletā zieda vainaga, kas divreiz garāks nekā kauss (nevis aptuveni vienāds), vainags ar dziļu jomu vai iešķelts (nevis joma sekla).