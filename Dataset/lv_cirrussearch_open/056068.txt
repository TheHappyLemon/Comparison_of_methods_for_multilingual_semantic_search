Demjens Votkins Lūiss (angļu: Damian Watcyn Lewis, dzimis 1971. gada 11. februārī) ir angļu aktieris un kinoproducents. Plašāk kļuva pazīstams par savu lomu HBO miniseriālā Band of Brothers (2001), par kuru saņēma Zelta globusa balvas nomināciju. No 2011. gada līdz 2014. gadam atveidojis Nikolasa Broudija lomu Showtime seriālā "Svešais starp savējiem", par ko 2012. gadā saņēmis Emmy balvu un Zelta globusa balvu. Kopš 2016. gada Lūiss piedalās citā Showtime seriālā "Miljardi" (Billions). 2019. gadā filmā "Reiz Holivudā" atveidojis aktieri Stīvu Makvīnu. 2014. gadā apbalvots ar Britu impērijas ordeni.