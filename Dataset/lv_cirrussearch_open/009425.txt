Alžīrijas futbola izlase ir nacionālā futbola komanda, kas pārstāv Alžīriju starptautiskās futbola sacensībās. Alžīrijas futbola izlasi pārvalda Alžīrijas Futbola federācija. Savu pirmo spēli izlase aizvadīja 1963. gadā, cīnoties pret Bulgārijas izlasi. Vēl pirms neatkarības iegūšanas alžīrieši aizvadīja draudzības spēles kā FLN futbola komanda. FIFA Pasaules kausa finālturnīrā spēlējusi četras reizes. Labāko rezultātu sasniedza 2014. gada Pasaules kausā, kad ar 4 punktiem izkļuva no grupas un spēlēja astotdaļfinālā, kur tomēr piekāpās Vācijas izlasei. Āfrikas Nāciju kausā Alžīrijas izlase ir piedalījusies 20 reizes, divas reizes kļuva par Āfrikas čempioniem — 1990. gadā, kad Alžīrija bija turnīra rīkotājvalsts, kā arī 2019. gadā.