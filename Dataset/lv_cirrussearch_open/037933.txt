Jemenas pilsoņu karš ir militārs konflikts Jemenā, kas sākās 2015. gadā starp divām grupām, kas katra uzskatīja sevi par leģitīmo Jemenas valdību. Hutieši, galvaspilsētā Sanā bazētās Alī Abdullaha Sāliha valdības atbalstītāji, karo ar Adenā bāzēto Abdrabuha Masura Hadi valdību. Sālihs cīnījās hutiešu pusē līdz 2017. gada beigām, kad viņš paziņoja par pāriešanu Saūda Arābijas vadītās koalīcijas pusē. Hutieši apsūdzēja Salihu apvērsuma sarīkošanā un 2017. gada 4. decembrī viņš tika nogalināts. Kara laikā lielu ietekmi valstī guvis Al-Qaeda Arābijas pussalas atzars (Al-Qaeda Arābijas pussalā jeb AQAP) un Islāma valsts Jemenas atzars. 2018. gada 31. janvārī Dienvidu Pārejas padome, kas cīnās par Dienvidjemenas atdalīšanos, ieņēma reģiona lielāko pilsētu Adenu. Kara laikā Jemenā sāka trūkt pārtikas un 2016. gada beigās Apvienoto Nāciju Organizācija brīdināja, ka 400 000 bērnu cieš no bada riska un ziņoja, ka nepietiekama uztura un ar to saistīto slimību dēļ ik desmit minūtes Jemenā mirst bērns.