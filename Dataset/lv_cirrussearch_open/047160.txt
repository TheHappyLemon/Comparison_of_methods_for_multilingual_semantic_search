Kauņas Svētās Ģertrūdes (Mariāņu) baznīca (lietuviešu: Kauno Šv. Gertrūdos (Marijonų) bažnyčia) ir Romas katoļu baznīca, kas atrodas Lietuvas pilsētas Kauņas centrālajā daļā. Viena no vecākajām gotiskajām celtnēm Lietuvā. Precīzs baznīcas celšanas gads nav zināms, tā celta 15. gadsimtā. Lietuvas lielkņazs Aleksandrs Jagellons to iecēla par Kauņas draudzes baznīcu. 16. gadsimta vidū tika piebūvēts baznīcas tornis. Baznīca cieta 1655. gadā poļu-krievu karā, tomēr 1680. gadā atjaunota. 1750. gadā baznīcai tika piebūvēts koka hospitālis. 1782. gadā tā tika pamesta. 1796. gadā Ģertrūdes baznīcu renovēja, tajā iebūvēja ērģeles. 1812. gadā Kauņā izcēlās liels ugunsgrēks, cieta arī baznīca. 1824. gadā baznīcu piešķīra Žēlsirdīgo māsu ordenim. Pēc Janvāra sacelšanās apspiešanas 1864. gadā klosteri aizvēra. 1921. gadā baznīcu piešķīra mariāņu kongregācijai. PSRS okupācijas laikā baznīcā atradās medicīnisko preču noliktava. 1991. gadā tā atkal tika atdota mariāņiem.