Šis raksts ir par fiziķi. Par citām jēdziena Vīns nozīmēm skatīt nozīmju atdalīšanas lapu. Vilhelms Kārlis Verners Oto Fricis Francis Vīns (vācu: Wilhelm Carl Werner Otto Fritz Franz Wien; dzimis 1864. gada 13. janvārī, miris 1928. gada 30. augustā) bija vācu fiziķis. 1911. gada Nobela prēmijas fizikā laureāts. Visplašāk pazīstams ar teorētiskiem pētījumiem par absolūti melna ķermeņa siltuma starojumu. Dzimis zemes īpašnieka ģimenē, Austrumprūsijā (tagad Kaļiņingradas apgabals Krievijā). Bērnību pavadīja Rastenburgā. Ģimnāziju apmeklēja Heidelbergā. Studēja Getingenes Universitātē un Frīdriha Vilhelma Universitātē (tagad Berlīnes Humboltu universitāte). No 1883. līdz 1885. gadam strādāja Hermaņa fon Helmholca laboratorijā. 1886. gadā ieguva doktora grādu. No 1896. līdz 1899. gadam bija lektors Āhenes Tehniskajā universitātē. 1900. gadā ieņēma Vilhelma Rentgena vietu Vircburgas Universitātē.