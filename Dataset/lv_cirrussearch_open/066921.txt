Kodri (rumāņu: Codru — ‘mūžamežs’) ir mežaina augstiene Moldovā, Prutas un Reutas starpupē. Stiepjas 100 km garumā ziemeļrietumu—dienvidaustrumu virzienā. Augstiene veidota no miocēna nogulumiežiem — kaļķakmeņiem, merģeļiem, smilšakmeņiem, māliem. Dominē erozijas reljefa formas — dziļas ielejas un gravas, nereti noslīdeņi, kā arī karsta reljefa formas. Augstākā virsotne ir Belenešti kalns 428,4 m vjl, kas ir arī Moldovas augstākais punkts. Kodru masīvs raksturīgs ar daudzveidīgu augu valsti — tajā sastopamas vairāk kā 1000 augu sugu. 1971. gadā masīva centrālajā daļā izveidots Kodru rezervāts 5278 ha platībā. Ielejās attīstīta vīnkopība un lauksaimniecība, augstienēs — ganību lopkopība.