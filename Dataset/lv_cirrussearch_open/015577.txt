Rasmošana (kalks no angļu: web harvesting — ‘[tīmekļa] ražas novākšana’ — no vārdu „raža” un „birums” sinonīma „rasma”) ir automatizēta interneta tiešsaistē pieejamo materiālu vākšana, publicēšana un arhivēšana. Rasmošana sākas ar URL saišu saraksta noteikšanu un sastādīšanu, kas būs nepieciešama tālākai informācijas izmantošanai. Programma pēc tam veic URL saišu lejupielādi. Internetā atrodamās hipersaites var tikt ņemtas vērā vai ignorētas atkarībā no programmas uzstādījumiem. Atšķirībā no parastas programmas-rāpuļa rasmošanai ir noteikts meklēšanas dziļums un tā beidz darboties tikai tad, kad viss URL saraksts ir izsmelts. Rasmošana ļauj interneta meklētājprogrammām indeksēt meklētājam nepieciešamo informāciju. Lejuplādētais saturs pēc tam tiek indeksēts un pārveidots lietotājam viegli izmantojamā interneta lietotnes veidā. Latvijā tīmekļa vietnes rasmo Latvijas Nacionālā bibliotēka. Līdz 2007. gadam rasmošanai tika izmantota Heritrix, NutchWAX un WERA programmatūra, bet sākot ar 2008. gadu tiek izmantota Web Curator Tool un Wayback Machine programmatūra.