Jegors Šarangovičs (baltkrievu: Ягор Шаранговіч, dzimis 1998. gada 6. jūnijā) ir baltkrievu hokejists, spēlē centra uzbrucēja pozīcijā. Pašlaik (2023) Šarangovičs pārstāv NHL komandu Kalgari "Flames". 2018. gada NHL draftā Šarangoviču ar 141. numuru 5. kārtā izvēlējās Ņūdžersijas "Devils". Karjeras sākumā Šarangovičs spēlēja KHL komandā Minskas "Dinamo". 2018. gadā viņš pārcēlās uz AHL komandu Bingemtonas "Devils". NHL Šarangovičs debitēja 2021. gada janvārī, un pirmos vārtus guva 16.janvārī, spēlē pret Bostonas "Bruins", tie bija uzvaras vārti papildlaikā, Devils uzvarēja ar rezultātu 2-1. Beidzoties sākuma līmeņa līgumam ar "Devils", Šarangovičs kā ierobežoti brīvais aģents kopā ar 2023. gada drafta trešās kārtas izvēli tika aizmainīts uz Kalgari Flames, apmaiņā pret Taileru Tofoli 2023. gada 27. jūnijā. Nākamajā dienā, 28. jūnijā, viņš nekavējoties parakstīja līgumu uz diviem gadiem par 6,2 miljoniem ASV dolāru ar "Flames". Baltkrievijas hokeja izlases sastāvā Šarangovičs ir spēlējis 2017. un 2018. gada Pasaules čempionātā.