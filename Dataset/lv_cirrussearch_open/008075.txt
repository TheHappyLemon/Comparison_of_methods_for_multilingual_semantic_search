Telstar 14R jeb Estrela do Sul 2 (no portugāļu: "dienvidu zvaigzne") ir Kanādas kompānijas Telesat sakaru pavadonis, kas paredzēts sakaru nodrošināšanai Dienvidamerikā, Centrālamerikā, ASV kontinentālajā daļā un Eiropā. Primārā pārklājuma zona ir Brazīlijā, kur pavadoni izmantos kā televīzijas retranslatoru. Pavadonis izgatavots Space Systems/Loral un ģeostacionārā orbītā palaists 2011. gadā. Telstar 14R bija paredzēts, lai nomainītu 2004. gadā palaisto Telstar 14 (Estrela do Sul), kurš darbojās uz nepilnu jaudu, jo tam nebija atvēries viens saules bateriju panelis. Telstar 14R tika palaists ar Krievijas nesējraķeti Proton-M/Briz-M no Baikonuras kosmodroma. Pēc ieiešanas orbītā pavadonim neatvērās viens no diviem saules bateriju paneļiem. Tā raidīšanas ietilpība ir samazināta līdz 60 % no sākotnēji paredzētās un darbības ilgums tiek prognozēts 12 gadi 15 gadu vietā. Kosmiskā aparāta īpašnieks Telesat saņēma 132,7 miljoni USD apdrošināšanas kompensāciju.