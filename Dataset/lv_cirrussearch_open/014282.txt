A Saucerful of Secrets ir britu psihodēliskā roka grupas Pink Floyd otrais studijas albums. Tas izdots 1968. gadā, un ir nozīmīgs ar to, ka tas reizē ir pēdējais Pink Floyd albums, kurā piedalījies Sids Barets, vienīgais albums, kurā piedalījušies visi pieci grupas mūziķi un pirmais albums, kurā piedalījies Deivids Gilmors. Bijušā līdera Bareta narkotiku problēmas albuma tapšanas laikā sasniedza lūzuma punktu, un viņš no grupas tika izmests. Lai gan šajā albumā ir tikai viena Bareta dziesma, un viņa ģitāra dzirdama tikai trijās, pārsvarā šis albums ir diezgan līdzīgs grupas debijas albumam, taču salīdzinot ar to ir saņēmis diezgan neitrālas kritiķu atsauksmes. Visi pieci grupas dalībnieki dzirdami tikai vienas dziesmas ierakstā - Rodžera Votersa Set the Controls for the Heart of the Sun.