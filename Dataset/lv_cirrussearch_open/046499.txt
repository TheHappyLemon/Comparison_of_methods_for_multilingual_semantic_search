Monmartrs (franču: Montmartre) ir 130 m augsts pakalns Parīzē, Francijā. Ar Monmartras nosaukumu arī apzīmē apkārt esošo rajonu. Atrodas pilsētas ziemeļu daļā. Monmartra ir pazīstama kā mākslinieku rajons, kalna virsotnē atrodas Svētās sirds bazilika. Šeit arī tika likti pirmie pamati Jezuītu ordeņa izveidē. 19. gadsimta beigās un 20. gadsimta sākumā (Belle Époque periodā) vairākiem māksliniekiem Monmartrā bija studijas vai arī viņi šeit strādāja, piemēram, Amedeo Modiljāni, Klods Monē, Pjērs Ogists Renuārs, Edgars Degā, Anrī de Tulūzs-Lotreks, Sizanna Valandona, Pīts Mondriāns, Pablo Pikaso, Kamils Pisaro un Vinsents van Gogs. Monmartrā uzņemtas arī vairākas ievērojamas filmas, tai skaitā "Amerikānis Parīzē", "Amēlija" un "Mulenrūža".