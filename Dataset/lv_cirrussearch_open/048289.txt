Baltkrievija piedalījās 2016. gada vasaras olimpiskajās spēlēs, kas notika Riodežaneiro, Brazīlijā. Baltkrievijai šīs bija sestās vasaras olimpiskās spēles kopš Padomju Savienības sabrukuma. 2016. gada vasaras olimpiskajās spēlēs piedalījās līdz šim mazākā Baltkrievijas olimpiskā komanda ar 124 sportistiem (54 vīrieši un 70 sievietes), kuri startēja 21 olimpiskajā sporta veidā. Baltkrievijas olimpiskā komanda bija viena no retajām olimpiskajām komandām, kur sieviešu-sportistu skaits bija lielāks par vīriešu-sportistu skaitu. Visvairāk sportistu, 36 sportisti, bija pārstāvēti vieglatlētikā. Baltkrievija pirmo reizi bija pārstāvēta tekvondo, savukārt pēc astoņu gadu pārtraukuma tā atkal bija pārstāvēta basketbolā. Šajās olimpiskajās spēlēs Baltkrievija izcīnīja 9 olimpiskās medaļas (1 zelta, 4 sudraba un 4 bronzas medaļas). Visvairāk, 3 medaļas, tika izcīnītas cīņas sportā. Vienīgo zelta medaļu šajās olimpiskajās spēlēs Baltkrievija izcīnīja vingrotājs Vladislavs Hančarovs. Sudraba medaļas izcīnīja vieglatlēts Ivans Tihons, svarcējāji Darja Naumova un Vadims Stralcovs un cīņas sporta pārstāve Marija Mamašuka. Bronzas medaļas izcīnīja peldētāja Aleksandra Gerasimeņa, cīņas sporta pārstāvji Džavīds Hamzatovs un Ibrahims Saidavs un sieviešu smaiļošanas un kanoe airēšanas četrinieku komanda. Baltkrievijas karognesējs 2016. gada vasaras olimpisko spēļu atklāšanas ceremonijā bija riteņbraucējs Vasils Kirjijenka, bet noslēguma ceremonijā vieglatlēts Ivans Tihons.