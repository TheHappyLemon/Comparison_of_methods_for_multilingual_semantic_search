2011.—2012. gada Nacionālās basketbola asociācijas sezona bija 66. NBA sezona. Par sezonas čempioniem otro reizi kluba vēsturē kļuva Maiami "Heat", kas finālsērijā ar 4—1 pārspēja Oklahomasitijas "Thunder". Par regulārās sezonas un finālsērijas vērtīgāko spēlētāju tika atzīts "Heat" spēlētājs Lebrons Džeimss. Sezona tika uzsākta 25. decembrī, tās laikā katra komanda aizvada 66 spēles. Laikā no 1. jūlija līdz 8. decembrim līgā bija lokauts. Tā iemesls bija nespēja vienoties par jaunu kolektīvo darba līgumu starp līgu un tās spēlētāju asociāciju. Par NBA lokauta sākšanos paziņoja NBA komisārs Deivids Stērns 2011. gada 30. jūnijā īpašā preses konferencē. 2011. gada NBA drafts notika 2011. gada 23. jūnijā Prudential Center Ņuarkā, Ņūdžersijas štatā. Orlando "Magic" organizēja 61. NBA Visu zvaigžņu spēli Amway Center arēnā Orlando 2012. gada 26. februārī.