Nacionālās basketbola asociācijas 1993.—1994. gada sezona bija 48. NBA sezona. Šajā sezonā piedalījās 27 komandas (visas no ASV). Par NBA čempioniem kļuva Hjūstonas "Rockets" spēlētāji, kas septiņu spēļu finālsērijā pieveica Ņujorkas "Knicks" ar 4—3. Finālsērija ilga no 8. jūnija līdz 22. jūnijam. Par regulārās sezonas un finālsērijas vērtīgāko spēlētāju tika atzīts Hakīms Oladžuvons ("Rockets"). Finālsērijas 5. spēles laikā (17. jūnijs) paralēli spēlei tika translēta pakaļdzīšanās NFL futbolistam O. Dž. Simpsonam, kurš tika apsūdzēts savas sievas un viņas drauga slekavībā. Spēle tika translēta mazā ekrānā TV ekrāna kreisajā pusē, taču pakaļdzīšanās tika translēta uz atlikušās TV ekrāna daļas. 1993. gada NBA drafts notika 1993. gada 30. jūnijā, tajā Orlando "Magic" ar pirmo numuru izvēlējās Krisu Veberu, taču viņš tika aizmainīts uz Goldensteitas "Warriors". 44. NBA Visu zvaigžņu spēle notika Mineapolisā, Minesotas štatā. Tajā Austrumu komanda uzvarēja Rietumus ar 127–118. Par spēles vērtīgāko spēlētāju tika atzīts Skotijs Pipens ("Bulls"). 17. februārī "Spurs" spēlētājs Deivids Robinsons guva līdz šim pēdējo quadruple-double līgā (34 punkti, 10 atlēkušās bumbas, 10 rezultatīvas piespēles, 10 bloki). Tas bija 4. quadruple-double līgas vēsturē. Tāpat šī ir vienīgā sezona līgas vēsturē, kad izslēgšanas spēlēm nekvalificējās gan Losandželosas "Lakers", gan Bostonas "Celtics". Kā arī vienīgā sezona, kad gan NBA finālsērijā, gan Stenlija kausa izcīņā piedalās komandas no vienas pilsētas (Stenlija kausa izcīņas finālā piedalījās Ņujorkas "Rangers"). Iepriekšējo gadu lielākā līgas zvaigzne Maikls Džordans pirms šīs sezonas beidza profesionāla basketbolista karjeru (kā vēlāk izrādījās — uz laiku), nespēlēja NBA, bet izmēģināja veiksmi beisbolā.