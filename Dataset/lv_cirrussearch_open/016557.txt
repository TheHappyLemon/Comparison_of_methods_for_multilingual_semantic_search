Prinča Gustava šaurums Prinča Gustava šaurums (zviedru: Kronprins Gustaf Kanalen, angļu: Prince Gustav Channel) ir ap 130 km garš un 6—25 km plats jūras šaurums Antarktīdas piekrastē. Atdala Džeimsa Rosa un Vegas salas no Triniti pussalas. Šaurumu 1903. gada oktobrī atklāja un pa ledu šķērsoja Zviedrijas antarktiskā ekspedīcija Oto Nordenšelda vadībā un nosauca to par godu tā laika Zviedrijas troņmantiniekam, vēlākajam karalim Gustavam V par Kroņprinča Gustava šaurumu. Līdz 1995. gadam šauruma lielāko daļu pildīja šelfa ledājs. Pirms iziršanas ledāja platība bija ap 700 km². Vēlākos pētījumos atklājās, ka pirms tam šaurums ir bijis brīvs no ledus 2000 līdz 5000 gadu senā pagātnē. Kopš 2006. gada šauruma krastā Džeimsa Rosa salā darbojas Čehijas vasaras polārstacija Mendela.