The Evil Dead ir 1981. gada ASV šausmu filma, kuras režisors un scenārija autors ir Sems Reimi (savā režisora debijā). Filmā galvenās lomas atveido Brūss Kempbels, Elena Sandvaisa, Ričards Demaninkors, Betsija Beikere un Terēza Tilija. Filma stāsta par pieciem draugiem, kuri atpūšas nelielā mājā meža vidū. Atskaņojot kādu atrastu audio kaseti, pašiem nenojaušot, viņi atbrīvo ļaunus dēmonus. Filmas The Evil Dead pirmizrāde notika 1981. gada 15. oktobrī. Filmu izrādīja 1982. gada Kannu kinofestivālā. Pēc tam, kad šausmu romānu autors Stīvens Kings to nodēvēja par vienu no savām mīļākajām filmām, tās izplatīšanas tiesības iegādājās New Line Cinema. Filma no kritiķiem sākotnēji saņēma pozitīvas kritiķu atsauksmes un mūsdienās to dēvē par vienu no šausmu žanra labākajām filmām. Filmai The Evil Dead iznākuši vairāki turpinājumi, kā Evil Dead II (1987), Army of Darkness (1992) un Evil Dead (2013). No 2015. līdz 2018. gadam iznāca televīzijas seriāls Ash vs Evil Dead. Franšīzes piektā filma, Evil Dead Rise, iznāks 2023. gadā. Oriģinālā The Evil Dead triloģija tiek uzskatīta par vienu no visu laiku ievērojamākajām kulta filmu sērijām vēsturē. Savukārt, filmas galvenais varonis, Brūsa Kempbela attēlotais Ešs Viljams, tiek uzskatīts par popkultūras ikonu.