Bīlefeldes "Arminia" (vācu: Arminia Bielefeld) ir Vācijas sporta klubs no Bīlefeldes, plašāk pazīstams ar tā profesionālo futbola komandu, kas pašlaik spēlē Vācijas 2. Bundeslīgā. Mājas spēles aizvada Bielefelder Alm stadionā (sponsorēšanas nolūkos saukts par SchücoArena), kura ietilpība ir 26 515 vietas. Klubs ir dibināts 1905. gadā. Tas ir nosaukts par godu herusku vadonim Arminijam, kura vadībā Teitoburgas meža kaujā ģermāņi uzvarēja romiešu karaspēku. Kluba futbolisti ir trīs reizes spēlējuši Vācijas kausa pusfinālā.