90. Kinoakadēmijas balvas tika pasniegtas 2018. gada 4. martā Dolby teātrī, Losandželosā. Balvas pasniedza Kino mākslas un zinātnes akadēmija labākajām 2017. gada filmām divdesmit četrās kategorijās. Ceremonija no februāra beigām tika pārnesta uz marta sākumu, lai nebūtu vienlaicīgi ar 2018. gada ziemas olimpiskajām spēlēm. ASV ceremoniju pārraidīja ABC kanāls. Ceremonijas producenti ir Maikls De Luka un Dženifere Toda, režisors Glens Veiss. Pasākumu otro gadu pēc kārtas vadīja vakara šovu vadītājs, aktieris un komiķis Džimijs Kimels, tādējādi viņš bija otrais ceremonijas vadītājs, kas to vada divus gadus pēc kārtas, pirmais bija Billijs Kristels, kas vadīja 1997. un 1998. gada ceremoniju. 2017. gada 11. novembrī Amerikas Kinoakadēmija Holivudas un Hailendas centra lielajā deju zālē noturēja ikgadējo 9. Governors Awards pasniegšanas ceremoniju. 2018. gada 10. februārī Beverly Wilshire Hotel Beverlihilsā norisinājās Kinoakadēmijas zinātnisko un tehnisko balvu pasniegšana, ko vadīja sers Patriks Stjuarts. "Ūdens forma" ieguva četras balvas, tostarp arī nominācijās "Labākā filma" un "Labākais režisors" (Giljermo del Toro). Filma "Denkerka" ieguva trīs balvas; "Pa asmeni skrejošais 2049", "Koko noslēpums", "Tumšākā stunda" un "Trīs paziņojumi pie Ebingas Misūri štatā" katra ieguva divas balvas. "Sauc mani savā vārdā", Dear Basketball, "Fantastiskā sieviete", "Prom!", Heaven Is a Traffic Jam on the 405, "Es, Tonija", Icarus, "Neredzamais pavediens" un The Silent Child katra saņēma pa vienai kinoakadēmijas balvai. Kopā ar ASV šo ceremoniju skatījās 26,5 miljoni skatītāju visā pasaulē, tādējādi šī ir vismazāk skatītā ceremonija tas translēšanas vēsturē.