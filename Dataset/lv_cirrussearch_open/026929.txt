2. Kinoakadēmijas balva tika pasniegta 1930. gada 3. aprīlī Losandželosas viesnīcā Ambassador Hotel. Balvu pasniegšanas ceremonija tika pārraidīta pa radio. Ceremoniju rīkoja Kino mākslas un zinātnes akadēmija, un nominācijām tika izvirzītas filmas, kas izlaistas laika posmā no 1928. gada 1. augusta līdz 1929. gada 31. jūlijam. Tā kā ceremonija notika astoņus mēnešus pēc filmu atlases perioda beigām, tika nolemts, ka 3. Kinoakadēmijas balva notiks 1930. gada novembrī, lai pēc iespējas pietuvinātu ceremonijas laiku izlaisto filmu atlases nobeigumam. Tādējādi 1930. gads ir vienīgais gads, kurā notika divas balvu pasniegšanas ceremonijas. Otrajā ceremonijā salīdzinājumā ar pirmo tika ieviestas vairākas izmaiņas. Galvenā izmaiņa bija tāda, ka iepriekš netika izziņoti balvu ieguvēji. Arī nomināciju skaits tika samazināts no divpadsmit uz septiņām. 2. Kinoakadēmijas balva ir unikāla ar to, ka nebija nekādu oficiālu nomināciju tikai uzvarētāji. Šajā sarakstā iekļautie balvu nominanti ir apkopoti no tiesnešu atskaitēm. The Divine Lady ir vienīgā reize Kinoakadēmijas balvu vēsturē, neskaitot pirmo balvu, jo tur atšķīrās nominācijas, kad balvu par filmu ieguva režisors, bet pati filma nebija izvirzīta "Labākās filmas" nominācijai. Tāpat šī ir vienīgā reize, kad neviena filma neieguva vairāk par vienu balvu.