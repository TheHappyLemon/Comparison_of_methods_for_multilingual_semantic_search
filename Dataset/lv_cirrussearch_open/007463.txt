Anglijas futbola izlase ir nacionālā futbola komanda, kas pārstāv Angliju starptautiskās futbola sacensībās. Anglijas futbola izlasi pārvalda Anglijas Futbola asociācija. Anglijas izlase 1966. gadā uzvarēja Pasaules čempionātā futbolā. Anglijas izlase, kas ir futbola dzimtenes pārstāvji, piedalījās pirmajās oficiālajās futbola valsts sacīkstēs, 1872. gada 30. novembrī cīnoties neizšķirti 0:0 ar Skotiju. Turpmāko 40 gadu laikā Anglijas izlase aizvadīja spēles vienīgi ar citām Lielbritānijas valstu izlasēm (Skotiju, Velsu un Īriju). Anglijas izlase nepiedalījās pirmajos trijos Pasaules čempionātos, pirmoreiz tajā startējot tikai 1950. gadā. 1966. gada Pasaules čempionātā, kas notika tieši Anglijā, Anglijas izlase pirmo un vienīgo reizi ieguva Pasaules kausu. Kopš tā laika Anglijas izlase allaž ir starp favorītiem visos turnīros, taču lielajos finālturnīros (Pasaules un Eiropas čempionātos) kopš 1966. gada vairs nav uzvarējusi. Lielākais panākums Eiropas čempionātā ir 2. vieta Euro 2020, kas notika 2021. gadā.