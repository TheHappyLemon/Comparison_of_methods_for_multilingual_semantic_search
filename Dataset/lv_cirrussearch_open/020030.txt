Pauls Butkēvičs (dzimis 1940. gada 8. augustā Rīgā) ir latviešu aktieris. Pēc Rīgas 11. vidusskolas beigšanas 1959. gadā mācījies Rīgas Politehniskajā institūtā un uzsācis darbu VEF rūpnīcā par automātisko tālruņu sakaru regulētāju. Paralēli mācībām un darbam Pauls Butkēvičs darbojies Roberta Ligera Rīgas pantomīmas teātrī (1957-1959), vēlāk (1959-1961) darbojies Dailes teātra eksperimentālajā teātra 3.studijā, kurā bija apvienojušies vairāki Teātra fakultātē neiekļuvušie jaunieši - Juris Strenga, Leons Krivāns, Ilze un Uldis Vazdiki. Mācījies Rīgas 1. tehniskajā skolā (1963). Studējis Latvijas Universitātes Juridiskajā, kā arī Vēstures un filozofijas fakultātēs; studējis arī Latvijas Valsts konservatorijas Kordiriģentu nodaļā (1964-1966). Filmēties sācis 1963. gadā - pirmā loma - televīzijas filmā "Nedziedātā dziesma" (1963, Telefilma-Rīga). Pirmā galvenā loma 1965. gadā Adas Neretnieces kinofilmā "Hipokrāta zvērests", atveidojot Imantu Veidi. Uzņēmies Rolanda Kalniņa kinofilmās "Akmens un šķembas" (1966) un "Elpojiet dziļi" (1967). Ar filmā "Elpojiet dziļi" atveidoto Ralfa lomu guva ievērību; daudzas no filmā dzirdamajām dziesmām Paula Butkēviča izpildījumā latviešu kultūrā ir tapušas par mākslinieciski vēsturisko vērtību. Butkēvičs atveidojis lomas tādās filmās kā "Rallijs" (1978), "Nepabeigtās vakariņas" (1979), "Ilgais ceļš kāpās" (TV seriāls, 1981), "Mirāža" (1983), "Aija" (1987), Daudzas lomas tēlojis arī Krievijā uzņemtajās filmās, tai skaitā arī nelielu lomu seriālā "Septiņpadsmit pavasara mirkļi". 1990. gadā kļuvis par Krievijas PFSR Nopelniem bagāto skatuves mākslinieku. No Latvijas aktieriem nospēlējis visvairāk lomu kino - apmēram 150 filmās, arī Dānijā, Zviedrijā, Vācijā, Polijā, Krievijā un Indijā. Precējies ar kostīmu mākslinieci, ilggadējo Latvijas Televīzijas darbinieci Zintu Jansoni, dzīvo Daudzeses pagasta „Rudzīšos”.