Samael ir smagā metāla mūzikas grupa no Sionas Šveicē. Grupa ir izdevusi deviņus studijas albumus un vairākus citus ierakstus, tai skaitā DVD koncertierakstu Black Trip. Samael sākotnējais stils, kas ir dzirdams grupas pirmajā demo ierakstā bija lēns, dūmmetāla stila iespaidots trešmetāls. Vēlāk grupa pievērsās melnajam metālam, kļūstot par vienu no agrīnā melnā metāla otrā viļņa grupām un ietekmējot vairākus vēlākos melnā metāla novirzienus. 1990. gadu vidū Samael savā mūzikā sāka koncentrēties uz industriālās mūzikas tehniku izmantošanu, palielinot arī taustiņinstrumentu nozīmību, bet joprojām līdz pat mūsdienu albumiem (2011), saglabājot industriālajam metālam neraksturīgu, bet melnajam metālam tuvu netīra vokāla tehniku.