"Līgava — līķis" (angļu: Corpse Bride) ir 2005. gada leļļu animācijas filma, kuras režisori ir Tims Bērtons un Maiks Džonsons. Filmas darbība norisinās 19. gadsimtā kādā Eiropas ciematā. Viktors ir saderinājies ar Viktoriju, taču kādā naksnīgā pastaigā viņš nonāk pazemes valstībā, kur viņu gaida šarmantā Līgava-Līķis. Viņam jāizšķiras, kuru no abām dzīvēm turpmāk dzīvot — krāšņo un interesanto pazemes valstībā, vai pelēko un kašķu pilno virszemē ar līgavas negantajiem vecākiem un garlaikoto sabiedrību. 2005. gadā filmu nominēja Amerikas Kinoakadēmijas balvai kategorijā "Labākā animācijas filma", tomēr balvu ieguva animācijas filma "Volless un Gromits: Vilkatruša lāsts".