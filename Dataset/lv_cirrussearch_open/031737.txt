PSRS Tautas skatuves mākslinieks bija goda nosaukums, ko piešķīra izciliem Padomju Savienības mākslas darbiniekiem, kas bija guvuši plašu atzinību par ieguldījumu teātra, mūzikas vai kino attīstībā. Goda nosaukums dibināts 1936. gada 13. janvārī saskaņā ar PSRS Centrālās izpildkomitejas rīkojumu. Šis tituls aizstāja 1919. gadā dibināto goda nosaukumu "Republikas Tautas mākslinieks", ko bija saņēmuši tādi mākslinieki kā komponists Aleksandrs Glazunovs, operdziedādājs Fjodors Šaļapins. Pirmo reizi goda nosaukums "PSRS Tautas skatuves mākslinieks" tika piešķirts 1936. gada 6. septembrī 13 padomju māksliniekiem. To skaitā bija Konstantīns Staņislavskis, Vladimirs Ņemirovičs-Dančenko, Vasilijs Kačalovs, Ivans Moskvins, Antoņina Ņeždanova. Pēdējo reizi šo nosaukumu piešķīra 1991. gada decembrī 11 māksliniekiem, tai skaitā estrādes dziedātājai Allai Pugačovai un aktierim Oļegam Jankovskim. Pavisam kopā šis goda nosaukums piešķirts 1006 māksliniekiem.