Džovanni Batista Dragi (itāļu: Giovanni Battista Draghi), biežāk pazīstams kā Pergolēzi (itāļu: Pergolesi, tulkojumā "pergolēzietis/no Pergolas pilsētas") jeb Džovanni Batista Pergolēzi (itāļu: Giovanni Battista Pergolesi; dzimis 1710. gada 4. janvārī, miris 1736. gada 16. martā) bija baroka laika itāļu komponists. Lielāko daļu no neilgā radošā mūža pavadīja Neapolē, kur ieradās 1725. gadā. Radījis darbus vokālās mūzikas, kora mūzikas, kamermūzikas, concerto (koncertus solistam un orķestrim) un operas žanros. Populārākais Pergolēzi darbs mūsdienās ir 1736. gadā radītais sakrālais darbs Stabat Mater. Pergolēzi opera buffa La serva padrona iestudējums 1752. gadā Parīzē izraisīja karstas diskusijas par operas žanru jeb t.s. bufonu karu (Querelle des Bouffons), kurā iesaistījās Denī Didro, Žans Filips Ramo, Žans Žaks Ruso, Voltērs.