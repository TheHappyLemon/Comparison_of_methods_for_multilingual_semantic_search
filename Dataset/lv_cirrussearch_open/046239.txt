Njoki, ņjoki vai ņoki (no itāļu: gnocchi, IPA: [ˈɲɔkki]) ir itāļu neraudzētas mīklas klimpas. Gatavo no kviešu miltiem, mannas, olām, siera, kartupeļiem, spinātiem, rīvmaizes un garšvielām. Vāra sālītā ūdenī vai blanšē 5—10 minūtes. Pasniedz parasti kā pirmo ēdienu vai pamatēdienu kopā ar sieru, tomātiem, mērci, pesto vai kausētu sviestu, bet bieži lieto arī kā garnējumu citiem ēdieniem. Veikalos nereti pārdod saldētus, kaltētus vai gatavus hermētiski iepakotus njoki. Itālijas reģionos izgatavo dažādus tradicionālos njoki paveidus, kas var atšķirties gan pēc sastāva, gan piedevām vai formas. Eiropā njoki izplatījušies Romas impērijas ekspansijas laikā un mūsdienās ir populāri Francijā, Balkānos, kā arī Latīņamerikas valstīs ar ievērojamu itāļu diasporu. Vārds njoki varētu nākt no itāļu vārda nocchio, kas nozīmē zaru kokā, vai nocca, kas nozīmē dūre. Njoki ir bijis tradicionāls itāļu pastas veids jau no Senās Romas laikiem. Tas tika ieviests ar Romas leģionāriem, paplašinot impēriju Eiropas kontinenta valstīs.