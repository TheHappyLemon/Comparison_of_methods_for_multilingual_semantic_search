Hoans Kapdevila (katalāņu: Joan Capdevila i Méndez; dzimis 1978. gada 3. februārī) ir bijušais spāņu futbolists, spēlēja aizsarga pozīcijā, Spānijas futbola izlases dalībnieks. Gandrīz visu karjeru aizvadījis Spānijas La Liga klubos. Kopumā piedalījies 379 spēlēs 13 sezonās un guvis 36 vārtus, visilgāk spēlējis Lakorunjas "Deportivo" un Villarreal klubu sastāvos. "Deportivo" sastāvā izcīnījis vienu Spānijas Karaļa kausu un divus Spānijas Superkausus. 2011. gadā pārgājis uz Portugāles klubu Benfica. Spānijas nacionālo izlasi pārstāvējis divos Eiropas čempionātos (2004, 2008) un 2010. gada FIFA Pasaules kausā. 2008. gada Eiropas čempionātā un 2010. gada Pasaules kausā viņš Spānijas izlases sastāvā kļuva par turnīra uzvarētāju. Spānijas U-23 izlases sastāvā izcīnīja sudraba medaļu 2000. gada vasaras olimpiskajās spēlēs.