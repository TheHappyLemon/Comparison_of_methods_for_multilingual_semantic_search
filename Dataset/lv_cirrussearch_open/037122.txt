2017. gada Volta a Catalunya bija šosejas riteņbraukšanas daudzdienu sacensības, kuras notika no 20. līdz 26. martam. Tā bija 97. reize, kad notika Volta a Catalunya sacensības un tās bija devītās sacensības 2017. gada UCI World Tour kalendārā. Sacensībās otro reizi uzvarēja Movistar Team braucējs Alehandro Valverde, kurš tāpat kā visi viņa komandas biedri saņēma sodu vienas minūtes apmērā par neatļautu darbību komandu braucienā, uzvarēja trijos posmos, kalnu klasifikācijā un arī kopvērtējumā. Valverde finišēja vairāk kā minūti (63 sekundes) pirms tuvākā konkurenta Alverto Kontadora (Trek–Segafredo). Pjedestālu noslēdza Valverdes komandas biedrs Marks Solers, uzvarot arī jauno braucēju klasifikācijā, 13 sekundes aiz Kontadora. Ar Valverdes un Solera rezultātiem Movistar Team komandai pietika uzvarai komandu klasifikācijā, bet starpfinišu sprintu klasifikācijā uzvarēja Cannondale–Drapac pārstāvis Pjērs Rolāns.