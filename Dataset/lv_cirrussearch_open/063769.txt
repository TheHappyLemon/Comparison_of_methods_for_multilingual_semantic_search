Amansio Amaro Varela (spāņu: Amancio Amaro Varela, dzimis 1939. gada 16. oktobrī, miris 2023. gada 21. februārī) bija Spānijas futbolists un futbola treneris, spēlēja uzbrucēja pozīcijā, bijis Spānijas futbola izlases dalībnieks. Savu karjeru sācis dzimtās pilsētas Akoruņas klubā Deportivo. 1962. gadā pievienojies Real Madrid komandai, kur kopumā aizvadījis vairāk nekā 400 oficiālās spēles. Ar Real Madrid komandu deviņas reizes uzvarējis La Liga turnīrā, kā arī uzvarējis 1965–66. gada Eiropas kausa sezonā. Spānijas futbola izlasi pārstāvējis no 1962. līdz 1974. gadam, kopumā aizvadot 42 mačus un gūstot 11 vārtus. Ar izlasi uzvarējis 1964. gada Eiropas čempionātā. Piedalījies arī 1966. gada FIFA Pasaules kausā.