Kakadu, kakadu dzimta (Cacatuidae) ir viena no papagaiļveidīgo kārtas (Psittaciformes) dzimtām, kas ir vienīgā dzimta kakadu virsdzimtā (Cacatuoidea). Tā apvieno 21 sugu, kas tiek iedalītas 7 ģintīs. Izplatības dabiskais areāls aptver Austrālāziju, kā arī Filipīnas un Indonēzijas austrumus līdz Jaungvinejai, Zālamana salām un Austrālijai. Kakadu ir ļoti populāri mājas mīluļi, bet to pilnvērtīga uzturēšana nav vienkārša. Viena no populārākajām un vieglāk uzturamajām sugām ir korella (Nymphicus hollandicus). Kā mājas mīluļus biežāk izvēlas arī baltos kakadu, nevis melnos kakadu. Diemžēl viens no galvenajiem papagaiļu sugu apdraudējumiem savvaļā ir nelegālas papagaiļu medības un to nelegāla tirdzniecība turēšanai nebrīvē kā mājas mīluļus.