Vistleras bobsleja, kamaniņu un skeletona trase (angļu: Whistler Sliding Centre, franču: Centre des sports de glisse de Whistler) ir bobsleja, kamaniņu un skeltona trase Vistlerā, Kanādā. Tajā notika 2010. gada ziemas olimpisko spēļu sacensības bobslejā, kamaniņu braukšanā un skeletonā. Trases dizaina izstrāde tika uzsākta 2004. gadā, bet pati trase tika celta no 2005. līdz 2007. gadam. Pirmo nobraucienu veica kanādiešu bobslejisti Pjērs Lidērs un Džastins Kripss 2007. gada 19. decembrī. 2010. gada 12. februārī trasē notiekošajā Olimpisko spēļu oficiālajā treniņbraucienā smagi cieta gruzīnu kamaniņu braucējs Nodars Kumaritašvili, kura kamanas 143,3 km/h lielā ātrumā kļuva nevadāmas. Viņš izkrita no kamanām un atsitās pret trases sienu. Mediķi negadījuma vietā ieradās 1 minūtes laikā un sniedza viņam pirmo medicīnisko palīdzību. Vēlāk Kumaritašvili ar helikopteri tika nogādāts Vistleras slimnīcā, taču tur sportists nomira.