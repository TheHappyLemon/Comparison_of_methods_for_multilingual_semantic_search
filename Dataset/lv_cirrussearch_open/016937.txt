Miranda Teilore Kosgrova (angļu: Miranda Taylor Cosgrove; dzimusi 1993. gada 14. maijā) ir amerikāņu aktrise, dziedātāja un dziesmu autore. Kosgrova karjeru sāka triju gadu vecumā, kad sāka piedalīties televīzijas reklāmās. Kino debitējusi 2003. gadā ar lomu filmā "Roka skola". Kļuva pazīstama 2004. gadā ar lomu Nickelodeon televīzijas seriālā Drake & Josh. Dažus gadus vēlāk kļuva par galvenās lomas atveidotāju seriālā iCarly. Saskaņā ar 2010. gada maija datiem, aktrise par vienu sēriju saņēma 180 tūkstošus ASV dolāru, tādējādi viņa ierindojās otrajā vietā starp labāk pelnošajiem bērniem televīzijā. Kosgrova ieskaņojusi Margo lomu animācijas filmu sērijā "Nejaukais es" (2010–pašlaik).