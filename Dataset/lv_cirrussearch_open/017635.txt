Super Bowl XLVII bija amerikāņu futbola spēle, kurā Amerikas futbola konferences komanda Baltimoras "Ravens" un Nacionālās futbola konferences komanda Sanfrancisko "49ers" noskaidroja 2012. gada sezonas Nacionālās futbola līgas (NFL) čempionu. Spēle notika 2013. gada 3. februārī Mercedes-Benz Superdome Ņūorleānā, Luiziānas štatā. Spēlē un otro reizi Superkausa izcīņā uzvarēja "Ravens" ar 34—31. Par spēles vērtīgāko spēlētāju tika atzīts "Ravens" spēlētājs Džo Flako. Šī bija pirmā Superkausa izcīņa, kurā abu komandu galvenie treneri ir brāļi — "Ravens" trenē Džons Harbo, savukārt "49ers" trenē Džims Harbo. "Ravens" šī ir otrā dalības reizes Superkausa izcīņā, pirmoreiz klubs piedalījās Superkausa XXXV izcīņā, kurā tika gūta uzvara. "Ravens" spēlētājs Rejs Lūiss ir paziņojis, ka beigs karjeru pēc Superkausa izcīņas. "49ers" šī bija sestā dalības reizes Superkausa izcīņā, iepriekš tika gūtas piecas uzvaras. Spēli ASV translēja CBS televīzijas kanāls. Maksa par 30 sekunžu reklāmu bija 4 miljoni ASV dolāru, kas ir augstākā cena Superkausa vēsturē. Puslaika šovā uzstājās amerikāņu mūziķe Bejonse Noulza.