Starpvietņu skriptošana (angļu: Cross Site Scripting), arī XSS, ir datoru drošības ievainojamību paveids, kas, visbiežāk, skar tīmekļa lietojumprogrammas. Uzbrucējs izmanto XSS, lai iemānītu sevis izveidotu skriptu gala lietotājam. Tā kā lietotāja pārlūkprogramma uzskata, ka skripts ir saņemts no uzticama informācijas avota un tai nav nekādas iespējas uzzināt, to ka skriptam nedrīkst uzticēties, programma palaidīs skriptu, tādējādi nodrošinot tam piekļuvi jebkurām lietotāja sīkdatnēm (cookies), sesiju datiem un citai informācijai, kuru lietotāja pārlūkprogrammā izmanto tīmekļa lapā. Ar šādu skriptu palīdzību iespējams pārrakstīt HTML lapas saturu.