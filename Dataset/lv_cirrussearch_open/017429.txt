Kosmos-2484 (Космос-2484) ir Krievijas militārais sakaru pavadonis. Tas orbītā palaists 2013. gada janvārī. Domājams, pavadonis ir no Strela-3M (Rodnik-S) sērijas. Kosmos-2484 tika palaists 2013. gada 15. janvārī 16:24:59 UTC ar nesējraķeti Rokot-KM no Pļeseckas kosmodroma. Kopā ar to palaisti analoģiski pavadoņi Kosmos-2482 un Kosmos-2483. No dzinējbloka Briz-KM pavadoņi atdalījās 18:09 UTC. Sākotnēji tika ziņots, ka palaišana noritējusi veiksmīgi. 27. februārī ziņots, ka bijusi problēma ar nesējraķeti vai dzinējbloku. Nākamais Rokot-KM starts, kas bija plānots martā, atcelts līdz jūnijam. 15. maijā parādījās ziņa, ka šis starts nav bijis veiksmīgs. Dzinējbloka Briz-KM vadības sistēmas kļūmes dēļ pavadoņi netika ievadīti pareizajā orbītā. Vairāk nekā trīs mēnešu laikā divus no tiem izdevās noorientēt un kontrolēt, bet viens tiek uzskatīts par zaudētu. Līdzīga neveiksme notika 2011. gadā, nepareizā orbītā ievadot GEO-IK-2. Tajā pašā dienā Roskosmos noliedza informāciju, ka pavadoņu darbība ir traucēta. Tika apstiprināts, ka dzinējblokam Briz-KM ir bijusi kļūme, tomēr pavadoņi ievadīti orbītās, kas atbilst pieļaujajām robežām.