Bantu valodas ir Nigēras-Kongo valodu saimes atzars. Pēc valodu portāla Ethnologue datiem šajā valodu grupā ietilpst 537 valodas. Sīkāk bantu valodas iedala centrālajās bantu valodās (345 valodas) un ziemeļrietumu bantu valodās (192 valodas). Lielākā bantu valoda pēc runātāju skaita ir svahili. Tā aptuveni 30 miljoniem cilvēku ir kā otrā valoda. Svahili kā dzimtā valoda ir tikai 5 miljoniem cilvēku. Kā dzimtā valoda visizplatītākā ir šonu valoda (gandrīz 11 miljoniem cilvēku tā ir dzimtā valoda). Starp lielākajām bantu valodām ir vēl zulu valoda, kiņaruanda un kirundi.