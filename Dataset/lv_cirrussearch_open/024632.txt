IF Björklöven ir hokeja komanda, kas bāzēta Ūmeo, Zviedrijā, un spēlē Allsvenskan līgā. Klubs dibināts 1970. gadā un ilgus gadus spēlējis Zviedrijas Elitsērijā. 1987. gadā IF Björklöven izcīnīja Zviedrijas čempiones titulu. No 1991. līdz pat 2003. gadam kluba rindās spēlējis Aleksandrs Beļavskis. Viņa valkātais devītais numurs vēlāk tika iemūžināts. Beļavskim arvien pieder virkne IF Björklöven rekordu, viņš ir arī komandas visu laiku rezultatīvākais spēlētājs. Vēlāk ilgāku laiku darbojās komandas sistēmā, no 2005. līdz 2007. gadam strādājot arī kā komandas galvenais treneris. No 1998. līdz 2002. gadam komandas rindās spēlēja arī Aleksandrs Semjonovs. 2004.—05. gada sezonu Ūmeo aizvadīja Aleksandrs Ņiživijs, 2005.—06. gada sezonā komandas rindās spēlēja Miķelis Rēdlihs, savukārt 2010.—11. gada sezonā vairākas spēles aizvadīja arī Aleksandrs Macijevskis.