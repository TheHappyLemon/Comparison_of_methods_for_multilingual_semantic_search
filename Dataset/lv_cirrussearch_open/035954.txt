Lidojošais makaronu monstrs jeb Lidojošais spageti monstrs (angļu: Flying Spaghetti Monster) ir mūsdienu parodija, Lidojošā makaronu monstra baznīcas jeb pastafarisma dievība. Pastafarisms (pēc analoģijas ar makaroniem un rastafarismu) ir sociāla kustība, kas veicina bezrūpīgu attieksmi pret reliģiju un iebilst pret apzinātās radīšanas un kreacionisma mācīšanu valsts skolās. Saskaņā ar tās piekritējiem, pastafarisms ir "īsta, likumīga reliģija, gluži kā jebkura cita." Pastafarisms ir oficiāli atzīta reliģija Nīderlandē un Jaunzēlandē — kur pastafarisma pārstāvjiem atļauts laulāties un kur 2016. gada aprīlī notikušas pirmās juridiski atzītās pastafariešu kāzas. Tajā pašā mēnesī ASV federālā tiesa atzina, ka "Lidojošā makaronu monstra baznīca" nav īsta reliģija. 2016. gada oktobrī Latvijas Tieslietu ministrija atteicās reģistrēt draudzi Latvijas reliģisko organizāciju reģistrā, par šo aizliegumu ministrija un Uzņēmumu reģistrs tika iesūdzēti tiesā.