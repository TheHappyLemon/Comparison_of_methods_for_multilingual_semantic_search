Daiena Kītone (Diane Keaton, dzimusi Daeina Hola (Diane Hall) 1946. gada 5. janvārī) ir amerikāņu aktrise, režisore un producente. Viņa ir ieguvusi Amerikas Kinoakadēmijas balvu kā labākā aktrise galvenajā lomā par lomu 1977. gada filmā "Enija Hola". Daiena Kītone karjeru sāka kā teātra aktrise. Uz kinoekrāna viņa debitēja 1970. gadā. Viņas pirmā nozīmīgā loma bija filmā "Krusttēvs" (1972). Piedalījusies arī nākamajās šīs triloģijas filmās — "Krusttēvs 2" (1974) un "Krusttēvs 3" (1990). Četras reizes nominēta Amerikas Kinoakadēmijas balvai kā labākā aktrise galvenajā lomā, no kurām vienu reizi balvu ieguva — par galveno lomu Vudija Allena režisētajā filmā "Enija Hola" (1977). Pārējās nominācijas saņēma par lomām filmās "Sarkanie" (1981), "Mārvina istaba" (1996), "Labāk vēlāk nekā par vēlu" (Something's Gotta Give, 2003). Deviņas reizes nominēta Zelta globusa balvai un divreiz to saņēmusi: par lomām filmās "Enija Hola" un "Labāk vēlāk nekā par vēlu". Trīs reizes nominēta BAFTA kino balvai un vienu reizi to saņēmusi (par filmu "Enija Hola"). Daienai Kītonei bijušas romantiskas attiecības ar vairākām kino pasaules leģendām: Vudiju Allenu, Vorenu Bītiju, Alu Pačīno. Viņa nav bijusi precējusies, taču izaudzinājusi divus adoptētus bērnus.