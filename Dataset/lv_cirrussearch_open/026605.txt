Venēcijas biennāle (itāļu: La Biennale di Venezia) ir nozīmīga mūsdienu kultūras izstāde, kas notiek katru gadu Venēcijā, Itālijā. Biennāli organizē kopš 1895. gada un tas ir vecākais šāda veida pasākums. Galvenā izstāde katru gadu notiek Kastello apkaimē Arsenāla telpās un Biennāles dārzos, mijoties mākslas un arhitektūras biennālei (tāpēc arī nosaukums biennale — reizi divos gados). Citi Biennāles fonda organizētie pasākumi, kas ietver teātri, mūziku un deju notiek katru gadu dažādās Venēcijas daļās, bet ikgadējais Venēcijas kinofestivāls notiek Lido salā. Venēcijas biennāle iekļauj šos atsevišķos notikumus (hronoloģiskā izveides secībā): Mākslas biennāle, sākotnējais pasākums, kopš 1895. gada; Mūzikas biennāle, kopš 1930. gada; Teātra biennāle, kopš 1934. gada; Venēcijas kinofestivāls, kopš 1932. gada; Arhitektūras biennāle, kopš 1980. gada; Deju biennāle, kopš 1999. gada; Starptautiskais bērnu karnevāls, kopš 2009. gada.