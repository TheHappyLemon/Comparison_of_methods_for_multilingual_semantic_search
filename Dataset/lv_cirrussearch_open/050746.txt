Šis raksts ir par Kipras ciemu. Par Indijas pilsētu skatīt rakstu Kočina. Kočina (turku: Koççina) arī Erenkeja (turku: Erenköy) jeb Kokina (grieķu: Κόκκινα) ir bijušais ciems, starptautiski neatzītās Ziemeļkipras piejūras eksklāvs. No pārējās Ziemeļkipras teritorijas to atdala apmēram 7 kilometri piekrastes, ko kontrolē Kipras Republika. Eksklāvam ir simboliska nozīme Kipras turku kopienai, jo 1964. gada augustā, kad progrieķu Kipras nacionālās gvardes kaujinieki uzbruka reģiona turku ciemiem, šim ciematam ar Turcijas karaspēka atbalstu izdevās noturēties. Pēc 1974. gada, kad Turcija iebruka Ziemeļkiprā, eksklāvs palika Ziemeļkipras kontrolē. 1976. gadā visi ciemata iedzīvotāji tika evakuēti uz salas austrumiem un kopš tā laika ciems ir Ziemeļkipras militāro spēku kontrolē.