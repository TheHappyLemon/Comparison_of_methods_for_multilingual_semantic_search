"Galaktikas sargi: 3. daļa" (angļu: Guardians of the Galaxy Vol. 3) ir 2023. gada ASV supervaroņu filma, kas balstīta uz Marvel Comics tāda paša nosaukuma supervaroņu komandu. To producējusi Marvel Studios un izplata Walt Disney Studios Motion Pictures. Šis ir turpinājums un noslēdzošā sērija filmām "Galaktikas sargi" (2014) un "Galaktikas sargi: 2. daļa" (2017), kā arī 32. filma Marvel Cinematic Universe (MCU) filmu sērijā. Filmas režisors un scenārija autors ir Džeimss Ganns, galvenās lomas atveido Kriss Prats, Zoja Saldana, Deivs Batista, Kārena Gilana, Poma Klementjeva, Vins Dīzels, Bredlijs Kūpers, Vills Poulters, Šons Ganns, Čukvudi Ivudži, Linda Kardelīni, Natans Filjons un Silvestrs Stallone. Filmā Galaktikas sargi uzsāk misiju, lai izglābtu Raķeti (Kūpers) no Augstākā Evolucionāra (Ivudži). Ganns 2014. gada novembrī paziņoja, ka viņam ir vairākas idejas par sērijas trešo un noslēdzošo filmu, bet 2017. gada aprīlī paziņoja, ka atgriežas pie scenārija rakstīšanas un filmas režisēšanas. Disney ar Gannu lauza sadarbības līgumu 2018. gada jūlijā pēc pretrunīgi vērtēto ierakstu atjaunošanas vietnē Twitter, taču tā paša gada oktobrī studija atkārtoti noslēdza ar viņu līgumu. Par Ganna atgriešanos darbā pie filmas publiski izziņoja tikai 2019. gada martā, un pie filmas veidošanas viņš atgriezās uzreiz pēc darba pie DC filmas "Pašnāvnieku vienība: Jauna misija" (2021) un tā atvasinājuma seriāla Peacemaker (2022). Filmēšana sākās 2021. gada novembrī Trilith Studios, Atlantā Džordžijas štatā un turpinājās līdz 2022. gada maijam. Filmas "Galaktikas sargi: 3. daļa" pirmizrāde notika Parīzes Disnejlendā 2023. gada 22. aprīlī, bet ASV kinoteātros to sāka demonstrēt no 2023. gada 5. maija, kā daļu MCU Piektās fāzes. Latvijā filmas pirmizrāde notika 2023. gada 3. maijā. Tā saņēma pozitīvas atsauksmes no kritiķiem un visā pasaulē nopelnījusi vairāk nekā 845 miljonus ASV dolāru, kļūstot par ceturto ienesīgāko 2023. gada filmu.