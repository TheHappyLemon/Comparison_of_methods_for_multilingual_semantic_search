Oskara II krasts (angļu: Oscar II Coast, spāņu: Costa Oscar II) ir Antarktīdas piekrastes daļa Greiema Zemes austrumos. Stiepjas no Fērvetera raga ziemeļaustrumos līdz Aleksandra ragam dienvidrietumos Antarktīdas pussalas austrumos Vedela jūras piekrastē. Dienvidrietumos robežojas ar Foina krastu, ziemeļaustrumos — ar Nordenšelda krastu. Krasta kopējais garums ir ap 200 km. Krasta līnija stipri izrobota, vairākas pussalas krasta dienviddaļā veido izteiktus līčus. Piekrastes dienvidu daļu klāj Larsena šelfa ledājs, kuru divās daļās sadala ap 100 km garā Jāsona pussala. Līdz 2002. gadam Larsena šelfa ledājs aizņēma visu Oskara II krasta piekrasti, bet, pakāpeniski sadaloties, ziemeļos no Jāsona pussalas tas saglabājies tikai Skāra līcī. Krastu 1893. gadā atklāja norvēģu vaļu mednieku ekspedīcija Kārļa Larsena vadībā un nosauca par godu Zviedrijas un Norvēģijas karalim Oskaram II.