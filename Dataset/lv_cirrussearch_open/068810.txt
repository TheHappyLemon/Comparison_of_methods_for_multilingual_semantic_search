Aligatori (Alligator) ir aligatoru dzimtas ģints. Tajā ietilpst 2 mūsdienās dzīvojošas sugas un vairākas izmirušas sugas. Abas sugas dzīvo līdzenās, purvainās un ar ezeriem bagātās vietās. Misisipi aligators (Amerikas aligators) sastopams Amerikas Savienotajās Valstīs piekrastes teritorijā no Ziemeļkarolīnas līdz Teksasai, savukārt Ķīnas aligators sastopams nelielā teritorijā Ķīnā, Jandzi upes lejtecē. Atšķirībā no krokodiliem, aligatoriem ir platāks purns, tiem ir arī dobjāks rūciens. Misispi aligatori nemēdz būt garāki par 3,7 metriem, vidēji tie ir 2,7 metrus gari. Agrāk, kad cilvēku darbība tiem netraucēja, tie mēdza izaugt garāki par 5 metriem. To masa ir aptuveni 110 kg. Parasti mātītes ir mazliet īsākas par tēviņiem, toties tās ir resnākas. Ķīnas aligatori ir mazāki par Misisipi aligatoriem. Tie mēdz izaugt no 1,5 līdz 1,8 metriem gari. Aligatori dzīvo aptuveni 50 gadus.