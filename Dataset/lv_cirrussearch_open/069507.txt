Svētā Moluaga katedrāle Lismorā (angļu: St Moluag's Cathedral, Lismore) ir Skotijas Baznīcas draudzes baznīca, kas atrodas Skotijas rietumos, Lismoras salā iepretim Obanas pilsētai. Tā kā Skotijas Baznīca pieturas pie kalvinisma prezbiteriānisma novirziena, katedrāles nosaukums dievnamam ir tikai tradīcija. Baznīca veltīta Svētajam Moluagam (Moluag, ap 510—592) — kristietības ieviesējam Ārgailā. Svētais Moluags 6. gadsimtā Lismorā nodibināja klosteri, kurš kļuva par kristietības centru reģionā. 1200. gadā tika nodibināta Ārgailas diecēze un uzcelta katedrāle. Diecēza gan bija visai nabadzīga, tāpēc katedrāle neizcēlās ar izmēriem. Skotu reformācijas laikā beznīca tika pamesta. 1749. gadā šeit tika uzbūvēta draudzes baznīca, iekļaujot vecās katedrāles elementus.