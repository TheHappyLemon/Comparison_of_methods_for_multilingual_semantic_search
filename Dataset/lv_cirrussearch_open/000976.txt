Makmerdo šaurums Makmerdo šaurums (angļu: McMurdo Sound) ir līcis Antarktīdas piekrastē, Rosa jūras dienvidos. Austrumos to norobežo Rosa sala, dienvidos - Makmerdo šelfa ledājs, rietumos - Viktorijas Zemes Skota krasts. Līci 1841. gada februārī atklāja Džeimsa Rosa ekspedīcija un nosauca kuģa Terror leitnanta Arčibalda Makmerdo (Archibald McMurdo) vārdā. Makmerdo šaurums ir vistālāk uz dienvidiem esošais vasarā no ledus relatīvi brīvais Antarktīdas piekrastes līcis. Līcis ir ap 70 km garš ziemeļu-dienvidu virzienā un 45-75 km plats. Tikai ap 10% no piekrastes ir brīvas no ledus. Līča austrumu krastā Rosa salā izvietojusies kontinenta lielākā polārstacija Makmerdo (ASV) un jaunzēlandiešu polārstacija Skota.