Kakadu nacionālais parks (angļu: Kakadu National Park) atrodas Ziemeļu teritorijā, Austrālijā, 171 km uz dienvidaustrumiem no Dārvinas. Parka nosaukums cēlies no Gaagudju valodas, kurā iepriekš tika runāts parka ziemeļu daļā, nosaukuma. Cauri nacionālajam parkam tek Dienvidaligatoras upe. Pats parks ir 20 000 km2 liels. Tā teritorija pieder aborigēniem, taču to apsaimnieko kopā ar valdību, kam ir iznomāta parka zeme. Senākie parka teritorijā atrodamie ieži ir izveidojušies pirms 2,5 miljardiem gadu. Ir atklātas apmēram 5000 aborigēnu klinšu zīmējumu vietas, no kurām dažas ir līdz 20 000 gadiem vecas. Arheologi uzskata, ka kopumā tādas varētu būt 15 000. Parkā dzīvo vairāk nekā 1600 augu sugas, 10 000 dažādu kukaiņu, 60 zīdītāju sugas, 280 putnu sugas, 120 rāpuļu sugas, 50 zivju sugas. 1964. gadā reģions tika noteikts par aborigēnu rezervātu, 1972. gadā — dabas rezervātu, 1979. gadā — nacionālo parku. 1981. gadā Kakadu nacionālais parks iekļauts UNESCO Pasaules mantojuma sarakstā. Pie parka atrodas Reindžeras urāna rakstuves.