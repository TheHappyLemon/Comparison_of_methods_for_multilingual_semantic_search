Kristīna "Kikī" Mladenoviča (franču: Kristina Mladenovic, serbu: Кристина Младеновић, izrunā: [mlaːdɛnoʋit͡ɕ]; dzimusi 1993. gada 14. maijā Santpolsurmerā, Francijā) ir serbu izcelsmes Francijas tenisiste. K. Mladenovičas tēvs Dragans Mladenovičs ir bijušais Dienvidslāvijas handbola spēlētājs, bet māte Dženita — volejboliste. 1992. gadā viņi pārcēlās dzīvot uz Franciju. Mladenovičai pieder 1 WTA un 4 ITF tituli vienspēlēs, kā arī 21 WTA un 8 ITF tituli dubultspēlēs. 2016. gadā kopā ar Karolīnu Garsiju triumfēja Francijas atklātajā čempionātā dubultspēlēs, 2014. gadā kopā ar Danielu Nestoru uzvarēja gan Austrālijas atklātajā čempionātā, gan Vimbldonas čempionātā jauktajās dubultspēlēs. Kopā ar Tīmeu Babošu uzvarēja 2018. gada Austrālijas atklātajā čempionātā un 2019. gada Francijas atklātajā čempionātā dubultspēlēs. 2019. gada 10. jūnijā kļuva par WTA dubultspēļu ranga līderi. Kopš 2012. gada Mladenoviča pārstāv Franciju Federācijas kausā. Vienspēlēs uzvaru, zaudējumu attiecība ir 6-6, dubultspēlēs 9-2.