Džons Marseluss Hjūstons (angļu: John Marcellus Huston; dzimis 1906. gada 5. augustā, miris 1987. gada 28. augustā) bija amerikāņu kinorežisors, scenārists un aktieris. Pavisam režisējis 37 pilnmetrāžas filmas, no kurām gandrīz visām viņš ir arī scenārija autors. Režisējis filmas, kas mūsdienās tiek uzskatītas par klasiku: "Maltas vanags" (1941), "Sjerramadres dārgumi" (1948), "Kīlargo" (1948), "Asfalta džungļi" (The Asphalt Jungle, 1950), "Āfrikas karaliene" (The African Queen, 1951), "Nesaderīgie" (The Misfits, 1961), Fat City (1972), "Vīrs, kurš būtu kļuvis par karali" (1975) un "Prici ģimenes gods" (Prizzi's Honor, 1985). Kā aktieris, piedalījies arī vairākās filmās. Pazīstamākās no tām — The Cardinal (1963) un "Ķīniešu kvartāls" (1974). 15 reizes ticis nominēts Amerikas Kinoakadēmijas balvai gan kā režisors, gan kā scenārists, gan arī kā aktieris. No visām nominācijām saņēmis divas balvas — labākais režisors un labākais adaptētais scenārijs (abas par filmu "Sjerramadres dārgumi"). Piedaloties Hjūstona režisētajās filmās, gan viņa tēvs Volters, gan arī meita Andželika ir ieguvuši Kinoakadēmijas balvas