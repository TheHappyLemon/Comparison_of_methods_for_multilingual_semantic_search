Edgars Piksons (dzimis 1983. gada 17. jūlijā Cēsīs) ir bijušais latviešu biatlonists. Pasaules kausā biatlonā debitējis 2001. gadā. Piedalījies 2006. un 2010. gada ziemas olimpiskajās spēlēs. 2006. gada Eiropas čempionāta sudraba medaļas ieguvējs iedzīšanā. 2011. gada Pasaules čempionātā Hantimansijskā ieņēma 8. vietu sprinta distancē, kas ir līdz šim augstākais sasniegums E. Piksona biatlonista karjerā. Nākamajā dienā notikušajā iedzīšanā viņš ieņēma 20. vietu. 2011. gada Pasaules čempionātā vasaras biatlonā viņš izcīnīja 4. vietu sprintā. 2014. gada rudenī treniņnometnes laikā ticis pieķerts dopinga lietošanā, viņa ķermenī ticis konstatēts 19-norandrosterons. Tā paša gada novembrī paziņojis par karjeras beigšanu.