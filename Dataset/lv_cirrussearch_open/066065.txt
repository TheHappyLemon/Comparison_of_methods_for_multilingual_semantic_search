Džheluma (angļu: Jhelum River, urdu: دریائے جہلم, hindi: झेलम नदी) ir 725 kilometrus gara Čenābas upes labā krasta pieteka Indijā un Pakistānā. Augštecē tek uz ziemeļrietumiem un ir Kašmīras ielejas galvenā upe. Pie Bandiporas pagriežas uz rietumiem, pie Muzafarābādas uz dienvidiem, bet pie Džhelumas pilsētas — uz dienvidrietumiem. Ietek Čenābā lejpus Džhangas. Lejtecē upei liela nozīme apūdeņošanā. Senajiem grieķiem upe bija pazīstama kā Hidaspa, un pie tās 326. gadā p.m.ē. notika Hidaspas kauja — pēdējā lielā Maķedonijas Aleksandra uzvara. Pie upes atrodas Šrīnagara Indijā, kā arī Pakistānas pilsētas Džheluma un Khušāba.