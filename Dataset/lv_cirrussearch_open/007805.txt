Marija Šerifoviča (serbu: Марија Шерифовић, Marija Šerifović; dzimusi 1984. gada 14. novembrī Kragujevacā, Dienvidslāvijā) ir serbu dziedātāja. M. Šerifoviča pārstāvēja Serbiju 2007. gada Eirovīzijā ar dziesmu Molitva. Finālā viņa ar 268 punktiem guva uzvaru konkursā. Viņas māte Verica Šerifoviča arī ir pazīstama dziedātāja. Pēc uzvaras 2007. gada Eirovīzijā viņa ir bijusi vairāku citu valstu Eirovīzijas nacionālo atlašu starptautiskās žūrijas locekle. Dziedātāja ir izdevusi četrus studijas albumus, no kuriem trīs ir serbu valodā un viens ir gan serbu, gan angļu valodā.