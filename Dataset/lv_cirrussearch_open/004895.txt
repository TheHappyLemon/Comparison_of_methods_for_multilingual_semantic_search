Metjū Peidžs Deimons (angļu: Matthew Paige (Matt) Damon; dzimis 1970. gada 8. oktobrī) ir amerikāņu kinoaktieris un scenārists. 1998. gadā viņš saņēma Amerikas Kinoakadēmijas un Zelta globusa balvas par scenāriju filmai "Krietnais Vils Hantings" (kopā ar Benu Afleku). Pazīstamākās filmas, kurās ir tēlojis Mets Deimons, ir "Krietnais Vils Hantings" (1997), "Glābjot ierindnieku Raienu" (1998), "Dogma" (1999), "Talantīgais misters Riplijs" (1999), visās trīs kriminālkomēdijas par Oušena bandu daļās (2001, 2004, 2007), filmu sērijā par superaģentu Džeisonu Bornu (2002, 2004, 2007), "Atkritēji" (2006). Mets Deimons ir pazīstams filantrops, iesaistījies virknē labdarības projektu, tai skaitā ārpus ASV — Āfrikā, Haiti. 2007. gadā Metam Deimonam uzstādīta zvaigzne Holivudas Slavas alejā.