Horvātija piedalījās 2016. gada vasaras olimpiskajās spēlēs, kas notika Riodežaneiro, Brazīlijā no 2016. gada 5. līdz 21. augustam. Horvātijai šīs bija 7. vasaras olimpiskās spēles pēc Dienvidslāvijas sabrukuma. Horvātijas olimpiskās komandas sastāvā uz 2016. gada Riodežaneiro spēlēm bija 87 sportisti (68 vīrieši un 19 sievietes), kuri startēja 18 olimpiskajos sporta veidos. No individuālajiem sporta veidiem visvairāk Horvātijas sportistu bija viegatlētikā. Horvātija bija pārstāvēta arī komandu sporta veidos — basketbolā, rokasbumbā un ūdenspolo. Pirmo reizi Horvātija bija pārstāvēta daiļlēkšanā, bet pēc 12 gadu pārtraukuma tās sportisti atkal piedalījās svarcelšanā. Horvātijas olimpiskās komandas sastāvā startēja 9 sportisti, kas iepriekšējās olimpiskajās spēlēs bija izcīnījuši medaļas. Horvātija 2016. gada Riodežaneiro spēlēs izcīnīja 10 olimpiskās medaļas (5 zelta, 3 sudraba un 2 bronzas medaļas), tādējādi ierindojoties 17. pozīcijā pēc kopējo izcīnīto medaļu skaita. Tas bija līdz šim augstākais Horvātijas olimpiskās komandas sasniegums olimpiskajās spēlēs. Visvairāk medaļu, 3 medaļas, tika izcīnītas vieglatlētikā. Savukārt Horvātijas vīriešu ūdenspolo komanda bija vienīgā komanda, kas medaļas izcīnīja komandu sporta veidā. Bokseris Filips Hrgovičs un burātājs Tonči Stipanovičs bija pirmie, kas attiecīgajos sporta veidos Horvātijai izcīnīja olimpiskās medaļas. Sporta šāvēji Josips Glasnovičs un Džovanni Cernogorazsa kļuva par jaunākajiem olimpiskajiem čempioniem vīriešu trapa sacensībās.