Romantika ir Igaunijas uzņēmumam Tallink piederošs kruīza prāmis, kuģniecības pirmais no jauna būvētais kuģis. Uzbūvēts 2002. gadā Somijas uzņēmuma Aker Yards Raumas kuģu būvētavā. Kuģa pašreizējā pieraksta osta ir Ēmshāvena. No 2002. līdz 2006. gadam Romantika bija pierakstīts Tallinas ostā un kursēja maršrutā Tallina—Helsinki līdz brīdim, kad to aizstāja Galaxy. Pēc tam līdz 2009. gadam kuģis kursēja maršrutā Tallina-Stokholma kopā ar savu "māsas kuģi" Victoria I. 2009. gada maijā, kad jaunuzbūvētais kruīza kuģis Baltic Queen, sāka kursēt starp Tallinu un Stokholmu, Romantika tika pārcelts uz Latviju un pierakstīts Rīgā. Tas sāka kursēt maršrutā Rīga—Stokholma, nomainot Regina Baltica, un kļuva par lielāko pasažieru kuģi, kāds jebkad ir kursējis pastāvīgā maršrutā no Latvijas. Pēc tam, kad Tallink kuģis Silja Europa tika iznomāts Austrālijas uzņēmumam, Romantika tika pārcelts atpakaļ uz Tallinu, un no 2014. gada augusta Silja Europa vietā sāka kursēt maršrutā Tallina—Mariehamna—Stokholma). 2015. gadā pierakstīts Tallinas ostā. 2016. gada decembrī atgriezās maršrutā Rīga—Stokholma ar pierakstu Rīgā. 2020. gada 13. janvārī Romantika devās uz Nauta kuģu būvētavu Gdiņā, Polijā, lai veiktu apkopes un atjaunošanas darbus. Tam tika atjaunotas vairākas pasažieru telpas un restorāni, kā arī veikti sagatavošanās darbi augstsprieguma krasta elektrības pieslēgumam, kad kuģis būs Stokholmas ostā. Kuģis atpakaļ maršrutā atgriezās 13. februārī.