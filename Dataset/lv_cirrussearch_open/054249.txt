2500 metru šķēršļu skrējiens vīriešiem bija viena no 23 disciplīnām, kas tika aizvadīta vieglatlētikas sacensību ietvaros 1900. gada vasaras olimpiskajās spēlēs Parīzē. Sacensības notika 1900. gada 15. jūlijā Kruakatelānā, Buloņas meža teritorijā. Tajās startēja 6 sportisti no sešām valstīm. 4000 metru šķēršļu skrējiens notika dienu vēlāk. Sacensībās vajadzēja veikt piecus apļus 500 metru trasē. Šķēršļi bija veidoti no akmens žogiem un ūdens peļķēm. Zelta medaļu šajā disciplīnā, ar rezultātu 7:34.4 minūtes, ieguva Kanādas sportists Džordžs Ortons. Šī bija pirmā olimpiskā zelta medaļa Kanādai olimpiskajās spēlēs. Sudraba medaļu, ar rezultātu 7:38.0 minūtes, izcīnīja Lielbritānijas sportists Sidnijs Robinsons. Savukārt bronzas medaļu izcīnīja Francijas sportists Žans Šastanjē. Visi šīs disciplīnas medaļnieki startēja arī 4000 metri šķēršļu skrējienā. Sidnijs Robinsons bija vienīgais, kurš olimpiskās medaļas izcīnīja gan 2500 metru, gan 4000 metru šķēršļu skrējiena disciplīnās. Olimpisko rekordu šajā disciplīnā uzstādīja Kanādas sportists Džordžs Ortons, viņa rezultāts bija 4 minūtes un 34.4 sekundes.