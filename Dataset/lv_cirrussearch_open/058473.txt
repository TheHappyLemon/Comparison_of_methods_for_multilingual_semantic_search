Olafs Šolcs (vācu: Olaf Scholz; dzimis 1958. gada 14. jūnijā) ir Vācijas kanclers, ievēlēts 2021. gada 8. decembrī. Pirms tam bijis vicekanclers un Vācijas finanšu ministrs. Šolcs pēc profesijas ir jurists. Viņš Vācijas Sociāldemokrātiskajai partijai pievienojās 1975. gadā, sākumā iestājoties Sociāldemokrātiskās partijas Jauno sociālistu organizācijā. 1998. gadā tika ievēlēts Bundestāgā, kurā strādāja līdz 2011. gadam. No 2001. gada maija līdz 2001. gada oktobrim viņš bija Hamburgas federālās zemes iekšlietu ministrs. 2002. gada 20. oktobrī Šolcs tika ievēlēts par Vācijas Sociāldemokrātiskās partijas ģenerālsekretāru. 2011. gadā viņš kļuva par Hamburgas mēru. 2018. gadā Šolcs tika izraudzīts gan par Vācijas finanšu ministru, gan par Vācijas vicekancleru. 2021. gada Bundestāga vēlēšanās Vācijas Sociāldemokrātiskā partija izvirzīja Šolcu kā savu kandidātu Vācijas bundeskanclera amatam. Partija vēlēšanās uzvarēja, iegūstot 206 vietas Bundestāgā, un izveidoja koalīciju ar Zaļajiem un Brīvo demokrātu partiju. 2021. gada 8. decembrī Bundestāgs Šolcu ievēlēja un viņš nodeva kanclera zvērestu.