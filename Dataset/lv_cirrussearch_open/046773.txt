"Pamestais" (angļu: Cast Away) ir 2000. gada izdzīvošanas filma, kuras režisors un viens no producentiem ir Roberts Zemekis. Galvenās lomas filmā atveido Toms Henkss, Helēna Hanta un Niks Sīrsijs. Filmas pirmizrāde notika 2000. gada 22. decembrī. Tā guva gan kritikas, gan komerciālus panākumus, nopelnot 429 miljonus dolāru. T. Henkss par lomu filmā "Pamestais" tika nominēts kā Labākais aktieris galvenajā lomā 73. Kinoakadēmijas balvu pasniegšanas ceremonijā (balvu saņēma Rasels Krovs par galveno lomu filmā "Gladiators"). Čaks Nolands ir kompānijas FedEx darbinieks, kurš pēc lidmašīnas avārijas Klusā okeāna dienvidu daļā nokļūst uz neapdzīvotas salas. Nu Čakam, izmantojot lidmašīnas kravas atlikumus, ir jāmēģina uz salas izdzīvot līdz brīdim, kad viņu atradīs.