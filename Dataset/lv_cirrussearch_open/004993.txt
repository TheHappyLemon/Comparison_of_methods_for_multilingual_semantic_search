Džoakīno Antonio Rosīni (itāļu: Gioachino Antonio Rossini; dzimis 1792. gada 29. februārī Pezaro, Itālijā, miris 1868. gada 13. novembrī Pasijā, Francijā) bija itāļu komponists. Dž. Rosīni sacerēja 39 operas, kā arī garīgās un kamermūzikas skaņdarbus, dziesmas. Viņa ievērojamākie darbi ir komiskā opera "Seviljas bārddzinis" (Il barbiere di Siviglia), romantiskā varoņopera "Vilhelms Tells" (Guillaume Tell), "Itāliete Alžīrā", "Tankrēds", monumentālās varoņoperas "Mozus" un "Muhameds II". Viņš strādāja laikā, kad aktivizējās Itālijas tautas politiskā atmoda, cīņa par neatkarību. Līdz komponista karjeras beigām 1829. gadā viņš bija visu laiku populārākais operu komponists. Viņa pēdējais lielais darbs bija "Vilhelms Tells". Savas dzīves pēdējos gadus pavadīja Francijā. Viņš bija 19. gadsimta viens no izcilākajiem itāļu komponistiem komiskās operas žanrā.