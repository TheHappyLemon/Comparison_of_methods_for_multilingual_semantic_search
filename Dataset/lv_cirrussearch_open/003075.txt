Zooloģija (grieķu: ζῷον (zōon) — 'dzīvnieks'; λόγος (logos) — 'jēdziens, mācība') ir bioloģijas nozare, kurā nodarbojas ar dzīvnieku pētīšanu. Mūsdienās tas vairāk ir zinātņu komplekss, tas ir, zooloģija apvieno vairākas citas nozares. To iedala šādās nozarēs: anatomija — nozare, kurā tiek pētīta dzīvnieku makroskopiskā uzbūve; histoloģija — nozare, kurā tiek pētīta audu mikroskopiskā struktūra; citoloģija — nozare, kurā tiek pētīta šūnu uzbūve un tās funkcijas; fizioloģija — nozare, kurā tiek pētīta organismu funkcijas; ģenētika — nozare, kurā tiek pētīta iedzimtība; ekoloģija — nozare, kurā tiek pētīta dzīvnieku un vides mijiedarbība (attiecas galvenokārt uz sauszemes dzīvniekiem); hidrobioloģija — nozare, kurā tiek pētīta ūdens dzīvnieku mijiedarbība ar apkārtējo vidi; parazitoloģija — nozare, kurā tiek pētīti parazīti; embrioloģija — nozare, kurā tiek pētīta dīgļa attīstība olā vai mātes organismā; etoloģija — nozare, kurā tiek pētīta dzīvnieku uzvedība; sistemātika — zinātne par organismu iedalījumu grupās.