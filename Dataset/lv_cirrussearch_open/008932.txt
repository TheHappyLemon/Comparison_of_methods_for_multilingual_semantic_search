Eimija Džeida Vainhausa (angļu: Amy Jade Winehouse; 1983. gada 14. septembris — 2011. gada 23. jūlijs) bija ebreju izcelsmes angļu dziedātāja un dziesmu autore. Viņa bija pazīstama ar savu spēcīgo kontralta vokālu un ar dažādu muzikālo žanru eklektisko miksēšanu. E. Vainhausas 2003. gadā izdotais debijas albums Frank saņēma pozitīvas kritiķu atsauksmes Apvienotajā Karalistē un tika nominēts Mercury balvai. Otru albumu Back to Black viņa izdeva 2006. gadā, tas guva lielus panākumus — šis ieraksts tika nominēts sešām Grammy balvām, no kurām piecās kategorijās tas dabūja balvu. E. Vainhausa kļuva par pirmo britu dziedātāju, kas ieguvusi piecas Grammy balvas, kā arī tas bija atkārtots rekords starp sieviešu māksliniecēm iegūto balvu ziņā. Tas bija trešais visvairāk pārdotākais albums Lielbritānijā 2000. gados. Viņa tika atrasta mirusi savās mājās 2011. gada 23. jūlijā, tā paša gada oktobrī tika atklāts, ka miršanas iemesls bija saindēšanās ar alkoholu. Mirstot 27 gadu vecumā, viņa pievienojusies tā sauktajam slaveno 27 gados mirušo cilvēku pulkam (vēl šajā vecumā miruši Roberts Džonsons, Braiens Džonss, Alans Vilsons, Džimijs Hendrikss, Kurts Kobeins).