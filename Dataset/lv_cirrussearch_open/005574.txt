Kristofers Nīls "Kriss" Allens (angļu: Kristopher Neil "Kris" Allen; dzimis 1985. gada 21. jūnijā Džeksonvilā, Ārkanzasas štatā, ASV) ir amerikāņu dziedātājs un dziesmu autors. 2009. gadā svinēja uzvaru ASV TV šova "Amerikāņu elks" astotajā sezonā. Finālā viņš uzvarēja Ādamu Lambertu. Pirms dalības "Amerikāņu elkā" viņš 2007. gadā, nesadarbojoties ar kādu no ierakstu kompānijām, izdeva albumu Brand New Shoes. Pēc uzvaras "Amerikāņu elkā" 2009. gada 17. novembrī viņš izdeva albumu Kris Allen sadarbībā ar ierakstu kompāniju Jive Records. Billboard 200 albumu topā debijas nedēļā albums ierindojās 11. vietā.