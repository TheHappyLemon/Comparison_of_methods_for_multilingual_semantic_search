Alazeja (krievu: Алазея) vai Alahiaja (jakutu: Алаһыай) ir upe Krievijas Federācijas ziemeļos, plūst pa Sahas Republikas teritoriju. Nosaukums cēlies no jukagiru alaju (алайи) dzimtas vārda. Sākas Alazejas plakankalnē, satekot Neļkanas un Kadilčanas upītēm. Ap 100 km augštecē plūst kā kalnu upe pa šauru ieleju. Zemāk plūst ziemeļu virzienā pa Kolimas zemieni, izteikti meandrē, bieži sadalās attekās. Ieplūst Austrumsibīrijas jūrā pa vairākām attekām. Upe aizsalst oktobra vidū, ledus segas biezums sasniedz 1,5—2 m; ledus iziet jūnija vidū. Lielākās pietekas ir Rosoha (790 km gara, kreisā), Sloboda (168) un Buorjurjaha (244, labās). Krasti mazapdzīvoti, vienīgās pastāvīgi apdzīvotās vietas ir Andrjuškina, Svataja un Argahtaha, pie ietekas jūrā Alazejas polārstacija.