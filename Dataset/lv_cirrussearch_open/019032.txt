Čančena (ķīniešu: 中国南极长城站, Zhōngguó Nánjí Chángchéngzhàn — ‘Ķīnas Antarktikas Lielā [Ķīnas] mūra stacija’) ir Ķīnas vissezonas polārstacija Antarktikā. Izvietojusies Dienvidšetlendas salu lielākās salas Karaļa Džordža salas dienvidrietumos, Faildsa pussalā ap 2 km no Viljas las Estreljasas. Stacija izveidota 1985. gada 20. februārī un nosaukta par godu Lielajam Ķīnas mūrim. Stacija sastāv no 15 ēkām ar kopējo platību vairāk kā 5000 m² un tajā iespējams izmitināt 40 personas ziemošanas periodā un 80 — vasaras sezonā. Galvenās pētniecības nozares ir ģeodēzija, kartogrāfija, ģeomagnētisms, glacioloģija, limnoloģija, cilvēka bioloģija, meteoroloģija, seismoloģija u.c.