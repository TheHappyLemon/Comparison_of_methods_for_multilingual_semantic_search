Provansa ir Francijas dienvidaustrumos atrodošs ģeogrāfisks reģions un vēsturiska province Vidusjūras krastā, kas stiepjas no Ronas lejteces rietumos līdz Itālijas robežai austrumos. Provansas robežas aptuveni atbilst Francijas reģiona Provansa-Alpi-Azūra krasts robežām un sastāv no Bušdironas un Augšprovansas Alpu departamentiem, kā arī daļēji no Piejūras Alpu un Voklīzas departamentiem. Romieši reģionu padarīja par savu pirmo provinci otrpus Alpu kalniem un nodēvēja to par Provincia Romana, kas laika gaitā kļuva par Provansas mūsdienu nosaukumu. Līdz 1481. gadam Provansas galvaspilsēta bija Ēksa. Lai gan Provansa ir Francijas sastāvdaļa jau vairāk kā 500 gadu, tai vēl joprojām raksturīga citāda kulturālā un lingvistiskā identitāte.