Viljams "Bils" Šenklijs (angļu: William "Bill" Shankly; dzimis 1913. gada 2. septembrī Glenbērkā, Skotijā, miris 1981. gada 29. septembrī Liverpūlē, Anglijā) bija skotu futbolists un treneris. Viņš tiek uzskatīts par vienu no respektablākajiem britu treneriem. B. Šenklijam bija visai veiksmīga profesionāla futbolista karjera, kas gan tika iztraucēta Otrā pasaules kara dēļ. Anglijas spēcīgākajā futbola līgā "Preston North End" sastāvā viņš piedalījās gandrīz 300 mačos, kā arī septiņas reizes izgāja laukumā Skotijas futbola izlases sastāvā. Taču visbiežāk B. Šenklijs tiek pieminēts trenera karjeras sasniegumu dēļ, pārsvarā - ar Liverpool komandu. Kad viņš ieradās klubā, tā bija otrās divīzijas vienība, tomēr treneris Liverpūles klubu padarīja par vienu no spēcīgākajām komandām valstī. 15 gadu laikā, ko B. Šenklijs pavadīja "Liverpool", komanda izcīnīja trīs līgas čempiontitulus, divus FA kausus, kā arī UEFA kausu. Taču pirms 1974. gada FA kausa fināla Šenklijs paziņoja par amata atstāšanu.