Šarls Ogistēns Sentbēvs (franču: Charles-Augustin Sainte-Beuve; dzimis 1804. gada 23. decembrī, miris 1869. gada 13. oktobrī) bija franču literatūras kritiķis un rakstnieks. Dzimis Buloņā, un, pārcēlies uz Parīzi, mācījās medicīnu, vēlāk strādāja slimnīcā. No 1824. gada publicējies presē, rakstīdams par literatūru. No 1827. gada pieslējās Igo un Cénacle pulciņam. Aizstāvēja tolaik moderno romantisma stilu pret klasicismu. Uzskatīdams, ka, lai izprastu literāro darbu, jāstudē rakstnieka biogrāfija, radīja t.s. "biogrāfisko" literatūras kritikas metodi. Franču akadēmijas loceklis no 1844. gada. Sentbēva pazīstamākais darbs ir "Porojāla" (Port-Royal, 1837–1859), kurā apskatījis Porojālas klostera (Port Royal des Champs) un jensenisma vēsturi, aplūkojot reliģijas vēstures, vēstures filozofijas un estētikas jautājumus. Marsels Prusts 1908. gadā sarakstīja eseju "Pret Sentbēvu" (Contre Saint-Beuve), kurā kritizēja biogrāfisko pieeju literatūras kritikā.