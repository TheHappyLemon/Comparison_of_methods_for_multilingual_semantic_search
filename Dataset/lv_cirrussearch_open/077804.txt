Knesets (ivritā: כנסת) ir Izraēlas likumdevējs (parlaments). Likumdošanas jomā Knesets pieņem likumus, ievēl prezidentu un ministru prezidentu (viņu ceremoniāli apstiprina arī valsts prezidents). Tāpat Knesets uzrauga valdības darbu. Tam pieder tiesības atlaist valsts prezidentu un valsts kontrolieri. Knesets var pats sevi atlaist, lai izsludinātu jaunas vēlēšanas. Knesetam pieder augstākā likumdošanas vara, kas nozīmē to, ka parlaments var pieņemt jebkuru likumu ar vienkāršu vairākumu, kaut arī pieņemamais likums būtu pretrunā ar Izraēlas konstitucionālajiem tiesību aktiem. Situācijās, kad pieņemtais normatīvais akts ir pretrunā ar konstitucionālajiem tiesību aktiem, Konstitucionālajai tiesai pieder tiesības atcelt tos. Pirmo reizi jaunais Izraēlas parlaments sanāca kopā 1949. gada 14. februārī. Pirmā sasaukuma deputāti tika ievēlēti vēlēšanās 20. janvārī. Kneseta funkcijas pirms tam izpildīja Pārstāvju asambleja, kas darbojas Lielbritānijas mandāta laikā. Vēlēšanas notiek ik pēc četriem gadiem, ja vien parlaments sevi neatlaiž pats pirms savu pilnvaru beigām. Vēlēšanās var piedalīties Izraēlas pilsoņi, kuri ir sasnieguši 18 gadu vecumu. Kopumā tiek ievēlēti 120 deputāti. Valdība var uzsākt darbu tikai tad, kad parlaments to apstiprina ar vairākumu balsojumā. Iekļūšanai parlamentā ir noteikts zems balsu skaita slieksnis, kas rada zināmu nestabilitāti parlamenta darbā. Kneseta ēka atrodas Jeruzalemes rietumu daļā. Ēku apsargā īpaša Kneseta apsardze.