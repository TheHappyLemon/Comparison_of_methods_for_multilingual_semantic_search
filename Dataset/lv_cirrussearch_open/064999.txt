White Noise ir 2022. gada ASV un Apvienotās Karalistes absurda komēdijdrāmas filma, kuras režisors un scenārija autors ir Noa Baumbaks. Filmā galvenās lomas atveido Ādams Draivers, Greta Gērviga un Dons Čīdls. Filma balstīta uz Dona Delillo 1985. gada romānu ar tādu pašu nosaukumu. Šī ir pirmā Baumbaka režisētā filma, kura nav balstīta uz paša oriģinālu stāstu. Filmas darbība norisinās 1980. gados un tā stāsta par profesoru un viņa ģimeni laikā, kad viņa dzīvesvieta negadījuma rezultātā tiek piesārņota. Filmas White Noise pirmizrāde notika 2022. gada 31. augustā un tā kalpoja kā atklāšanas filma Venēcijas kinofestivālā. Kopš 2022. gada 30. decembra tā ir pieejama straumēšanas platformā Netflix. Filma saņēma pārsvarā pozitīvas kritiķu atsauksmes par Baumbaka režiju, operatora darbu, aktierspēli un Denija Elfmana mūziku. Tīmekļa vietnē Rotten Tomatoes filmai ir 63% vērtējums.