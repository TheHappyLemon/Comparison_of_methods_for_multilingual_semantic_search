Zoja Svikorda Kazana (angļu: Zoe Swicord Kazan, dzimusi 1983. gada 9. septembrī) ir amerikāņu aktrise, dramaturģe un scenāriste. Savu kinodebiju piedzīvojusi filmā Swordswallowers and Thin Men (2003). Vēlāk piedalījusies tādās filmās kā The Savages (2007), "Revolūcijas ceļš" (2008), "Viss ir sarežģīti" (It's Complicated, 2009), Our Brand Is Crisis (2015), The Big Sick (2017), "Balāde par Basteru Skragsu" (2018) un "Viņa teica" (2022). Par lomu HBO miniseriālā Olive Kitteridge (2014) Kazana nominēta Emmy balvai. Kopā ar savu dzīvesbiedru Polu Deino sarakstījusi scenāriju filmai "Mežonīgā dzīve" (2018).