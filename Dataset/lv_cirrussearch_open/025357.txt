"Trūmena šovs" (angļu: The Truman Show) ir 1998. gada ASV komēdijdrāmas filma, kuras režisors ir Pīters Vīrs. Filma ir stāsts par vīrieti vārdā Trūmens Bērbanks, kas sākotnēji nenojauš, ka visa viņa dzīve ir realitātes televīzijas šovs, kuru vēro miljardi cilvēku visā pasaulē. Tajā galvenās lomas attēlo Džims Kerijs, Lora Linnija, Noā Emerihs, Eds Heriss un Nataša Makelhona. Filmas pirmizrāde notika 1998. gada 5. jūnijā, "Trūmena šovs" guva labus komerciālos panākumus, tāpat tā saņēma atzinīgu kritiķu novērtējumu. Filmu nominēja 71. Kinoakadēmijas balvai trīs kategorijās, tomēr nevienu neieguva. 2008. gadā psihiatrs Džoels Golds atklāja, ka ir saticis vairākus pacientus, kam bijusi šizofrēnija, kas ticējuši, ka viņu dzīves ir realitātes šovs. Golds šo sindromu nosauca par "Trūmena šova delūziju", tomēr tā oficiāli netiek atzīta.