Sauszemes bruņurupuču virsdzimta (Testudinoidea) ir viena no bruņurupuču kārtas (Testudines) slēptkakla bruņurupuču virsdzimtām, kas apvieno 4 mūsdienās dzīvojošas dzimtas un vairākas izmirušas dzimtas. Šai virsdzimtai pieder lielākā daļa gan sauszemes, gan saldūdens, gan daļēji ūdenī mūsdienās dzīvojošo bruņurupuču sugu. Attīstoties no daļēji ūdenī dzīvojošiem bruņurupučiem, sauszemes bruņurupuči ir vienīgā grupa, kas piemērojusies dzīvei pilnīgi uz sauszemes. Sauszemes bruņurupuču virsdzimtas sugas mājo Ziemeļamerikā, Dienvidamerikā, Eiropā, Āzijā un Āfrikā. Nezināmu iemeslu dēļ šīs grupas sugas nav sastopamas Austrālijā. Šajā kontinentā dominē sānkakla bruņurupuči (Pleurodira). Arī Latvijas vienīgā bruņurupuču suga - purva bruņurupucis (Emys orbicularis) pieder pie sauszemes bruņurupuču virsdzimtas.