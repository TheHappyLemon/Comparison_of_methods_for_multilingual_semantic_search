Voltērs (franču: Voltaire, izrunā: [vɔl.tɛːʁ]), īstajā vārdā Fransuā Marī Aruē (François Marie Arouet, [fʁɑ̃.swa ma.ʁi aʁ.wɛ]; dzimis 1694. gada 21. novembrī, miris 1778. gada 30. maijā), bija franču Apgaismības laikmeta rakstnieks, filozofs, psihologs, vēsturnieks, publicists un satīriķis. Viņš rakstīja alegoriskas lugas, satīriskus apcerējumus un traģēdijas, kā arī vēsturiskus apcerējumus, dzejoļus un rakstus Denī Didro "Enciklopēdijai". Voltērs pavisam ir sarakstījis 52 lugas. Viņš iestājās pret Romas katoļu baznīcu un klerikālismu, pret vienpersonisku (karaļa) varu un augstmaņiem.