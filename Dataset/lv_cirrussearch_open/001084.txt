Helita rags Helita rags (angļu: Cape Hallett) ir Helita pussalas tālākais ziemeļu punkts Rosa jūras rietumu piekrastē Borkgrevinka krastā. Atklāja britu polārpētnieka Džeimsa Rosa ekspedīcija 1841. gadā un nosauca ekspedīcijas kuģa Erebus mantziņa Tomasa Helita (Thomas R. Hallett) vārdā. Helita ragā no 1957. līdz 1973. gadam darbojās kopīga jaunzēlandiešu/amerikāņu polārstacija Helita. Stacija tika izbūvēta vienas no reģiona lielākās Adelijas pingvīnu kolonijas vietā un no 1986. līdz 2010. gadam tika veikta stacijas likvidācija, kas līdz šim ir bijis viens no apjomīgākajiem vides sakopšanas darbiem kontinentā. 12 ha lielai teritorijai Helita ragā, iekļaujot bijušo stacijas teritoriju, ir piešķirts aizsargājamas teritorijas statuss.