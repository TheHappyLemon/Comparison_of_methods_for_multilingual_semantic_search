2011.—2012. gada KHL sezona bija ceturtā Kontinentālās hokeja līgas sezona. Tajā spēlēja 23 komandas — 19 komandas no Krievijas, bet pa vienai no Latvijas, Baltkrievijas, Kazahstānas un Slovākijas. Regulārā sezona tika uzsākta 2011. gada 7. septembrī. Gagarina kausu izcīnīja Maskavas "OHK Dynamo". Līgas dalībnieču pulkam pievienojās slovāku klubs Popradas "Lev", kura dalību līgā jau 2010.—11. sezonā izjauca Slovākijas Hokeja federācijas vilcināšanās sakarā ar atļaujas piešķiršanu klubam. "Lev" tika iekļauta starp Bobrova divīzijas komandām. 2011. gada 7. septembrī notika lidmašīnas avārija, lidmašīnā atradās Jaroslavļas "Lokomotiv" spēlētāji. Līdz ar to tika pārtraukta KHL sezonas atklāšanas spēle starp Ufas "Salavat Julajev" un Mitišču "Atlant". Pēc aviokatastrofas tika paziņots par sezonas sākuma pārcelšanu uz 13. septembri. Lai arī sākotnēji tika paziņots, ka komanda piedalīsies 2011.—2012. gada sezonā, taču vēlāk komandas vadība atsauca dalību KHL šajā sezonā, paziņojot par komandas dalību 2012.—2013. gada sezonā. 2012. gada KHL Zvaigžņu spēle notika Rīgā.