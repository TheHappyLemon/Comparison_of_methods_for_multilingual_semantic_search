"Brīnums uz ledus" ir termins, ko attiecina uz 1980. gada ziemas olimpisko spēļu hokeja turnīra spēli, kurā ASV izlase uzvarēja PSRS izlasi. ASV izlases sastāvā vairums spēlētāju bija pusprofesionāļi un koledžu studenti, savukārt PSRS izlase tika uzskatīta par tobrīd izcilāko izlasi visā pasaulē. Spēlē ASV izlase uzvarēja ar 4—3. Turnīrā ASV izlase izcīnīja zelta medaļas, savukārt PSRS izlase saņēma sudraba medaļas. 1999. gadā Sports Illustrated "brīnumu uz ledus" nosauca par 20. gadsimta izcilāko sporta notikumu, savukārt IIHF simtgades jubilejas atzīmēšanā 2008. gadā izraudzījās "brīnumu uz ledus" kā visu laiku izcilāko hokeja notikumu. 2004. gadā tika izdota šim notikumam veltīta filma.