Centners ir smaguma mērvienība, kas metriskajā sistēmā atbilst 100 kilogramiem jeb 100 000 gramiem. Centnera jēdziens vēsturiski nācis no Vācijas, kur tas lauksaimniecībā apzīmēja ap 50 kg smagu svaru. Austroungārijā, ieviešot metrisko sistēmu, ieviesa arī metrisko (dubulto) centneru jeb kvintālu kā precīzi 100 kg, līdzīgi tika izdarīts arī Zviedrijā un Norvēģijā. Dažādās valstīs joprojām izmanto centnera vai kvintāla apzīmējumus 50, ap 50 un 100 kg svaram, tomēr Starptautiskā metroloģijas komiteja ir aicinājusi šo mērvienību izskaust kā lieku un neprecīzi definētu. Latvijā retumis tiek lietots centners tā metriskajā nozīmē kā 100 kg.