Čārlzs Stjuarts Kaufmans (angļu: Charles Stuart Kaufman, dzimis 1958. gada 19. novembrī) ir amerikāņu scenārists, producents, režisors un rakstnieks. Scenārija autors tādām veiksmīgām filmām kā "Būt par Džonu Malkoviču" (1999), "Adaptācija" (2002) un "Gaišo atmiņu mūžīgais starojums" (2004). Kaufmana pirmā režisētā filma ir "Sinekdoha, Ņujorka" (2008), ko kinokritiķis Rodžers Īberts 2009. gadā nodēvēja par desmitgades labāko filmu. Vēlāk veidojis animācijas filmu "Anomalisa" (2015) un psiholoģisko trilleri I'm Thinking of Ending Things (2020). Kaufmanu uzskata par vienu no sava laika ievērojamākajiem kinoscenāristiem. Viņš četras reizes ir nominēts Amerikas Kinoakadēmijas balvai: divreiz par labāko oriģinālscenāriju filmām "Būt par Džonu Malkoviču" un "Gaišo atmiņu mūžīgais starojums", par labāko adaptēto scenāriju filmai "Adaptācija" un par labāko animācijas filmu ("Anomalisa"). Par scenāriju filmai "Gaišo atmiņu mūžīgais starojums" saņēmis Oskaru. Ieguvis arī trīs BAFTA kino balvas. Trīs Kaufmana scenāriji parādās Writers Guild of America "101 visu laiku labāko scenāriju" sarakstā.