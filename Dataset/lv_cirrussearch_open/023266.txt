Noras samteņi, noras samteņu ģints (Lasiommata) ir raibeņu dzimtas (Nymphalidae) ģints, kas pieder pie palmu samteņu cilts (Elymniini). Šajā ģintī apvienotas 16 samteņu sugas, no kurām Latvijā sastopamas 3 sugas - agrais samtenis (Lasiommata petropolitana), mūru samtenis (Lasiommata megera) un noras samtenis (Lasiommata maera). Noras samteņi sastopami tikai Vecajā pasaulē un lielākā daļa sugu mājo Palearktikas ekozonā. Izņēmums ir Lasiommata maderakal, kas sastopams Etiopijā un Somālijā. Reizēm noras samteņus klasificē kā eglāju samteņu (Pararge) apakšģinti.