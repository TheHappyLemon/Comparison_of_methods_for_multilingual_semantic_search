Kasai (franču: Kasaï, portugāļu: Cassai) ir upe centrālajā Āfrikā, Kongo kreisā un pēc ūdens caurteces apjoma lielākā pieteka. Sākas Bie kalnienē Angolā, tek ziemeļu virzienā, ievērojamā garumā veidojot Angolas un Kongo Demokrātiskās Republikas robežu. Pēc labā krasta pietekas Sankuru uzņemšanas pagriežas uz rietumiem, kur plūst līdz ietekai Kongo. Upes lejtece pēc Fimi pietekas dažkārt tiek dēvēta par Kva (Kwa). Lielākās pietekas ir Sankuru un Fimi (labās) un Kvango (kreisā). Upes baseinu lielākoties aizņem ekvatoriālie lietus meži. Lielākās pilsētas krastos ir Bandundu un Ilebo.