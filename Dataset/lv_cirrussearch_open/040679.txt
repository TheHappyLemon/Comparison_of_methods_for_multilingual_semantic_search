Albategnijs ir triecienkrāteris Mēness redzamajā pusē. Atrodas nedaudz uz dienvidiem no redzamās puses centra. Nodēvēts 9.-10. gadsimtā dzīvojuša arābu astronoma un matemātiķa Muhameda ibn Džābira al Batānī vārdā, latinizētā vārda forma – Albategnijs, arī Albatenijs. Vārdu Albategnius pirmoreiz lietoja Džovanni Batista Ričoli uz 1651. gadā izdotas Mēness kartes. Krātera nosaukumu 1935. gadā apstiprinājusi Starptautiskā Astronomijas savienība. Agrāk krāterim bijuši arī citi nosaukumi. Holandiešu astronoms Mihaēls van Langrēns uz savas 1645. gadā izdotās kartes krāteri norādījis kā Ferdinandi III Imp. Rom., godinot Svētās Romas impērijas imperatoru Ferdinandu III. Johanness Hevēlijs lietoja nosaukumu Didymus Mons. Albategnijs atrodas uz dienvidiem no Hiparha (Ø 144 km), uz austrumiem no Ptolemaja (Ø 154 km) un Alfonsa (Ø 111 km). Uz ZA no Albategnija ir mazāki krāteri Halejs (Ø 35 km) un Hainds (Ø 29 km), uz austrumiem Ričijs (Ø 25 km), uz DA Bērnhems (Ø 25 km), uz dienvidiem Parots (Ø 71 km). Albategnijs ir sens krāteris, izveidojies pirms apmēram 3,85 līdz 3,92 miljardiem gadu.Krātera valnis pēc formas sešstūrains, daļēji erodējis, vēlāku triecienu izrobots. Vaļņa iekšpuse ar terasveida pakāpieniem. Krātera DR daļā valni pāršķeļ mazāks krāteris Kleins (Ø 44 km). Krātera dibens relatīvi līdzens, lavas aizpludināts, virsma daudzu sīku krāterīšu izrobota. Pamatnes centrā atrodas apmēram 1 600 – 1 700 m augsta virsotne.