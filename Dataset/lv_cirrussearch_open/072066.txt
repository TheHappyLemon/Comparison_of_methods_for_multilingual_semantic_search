Ķelme (lietuviešu: Kelmė) ir pilsēta un pašvaldības centrs Lietuvas rietumos, 45 kilometrus uz dienvidrietumiem no Šauļiem. Pilsētai ir seņūnijas statuss. Austrumos un dienvidos no pilsētas līkumo Kražantes, bet otrā pilsētas pusē tek Vilbēnas upe. Ķelmē atrodas 1908. gadā celtā Sv. Jaunavas Marijas debesbraukšanas baznīca, Ķelmes evaņģēliski luteriskā baznīca, Ķelmes reformātu baznīca, kultūras nams, pasta nodaļa (LT-86001), Ķelmes muižas pils (arhitektūras un vēstures piemineklis) un novada muzejs, rajona slimnīca. Ziemeļos atrodas Ķelmes sils, austrumos — ģimenes dārziņi, pilsētas rietumu nomalē ir Šauļu — Sovetskas šoseja. Rakstos pirmoreiz minēta 1484. gadā. Otrā pasaules kara laikā 1944. gada 15 augustā pie Ķelmes sākās Vācijas armijas pretuzbrukums (Unternehmen Doppelkopf) PSRS spēkiem, kura rezultātā Sarkanā armija tika atspiesta no Rīgas līča piekrastes pie Tukuma.