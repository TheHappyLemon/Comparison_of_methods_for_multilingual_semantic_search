Viljams Šetners (angļu: William Shatner, dzimis 1931. gada 22. martā) ir kanādiešu aktieris, rakstnieks, producents un režisors. Viņš, tēlojot kapteini Džeimsu T. Kirku televīzijas seriālā un filmu sērijā "Zvaigžņu ceļš", kļuva par kultūras ikonu. Šetners ir uzrakstījis arī vairākas grāmatas par šī tēla atveidošanu un piedalīšanos "Zvaigžņu ceļa" franšīzē, kā arī zinātniskās fantastikas grāmatu sēriju TekWar. 2004. gadā Viljams Šetners saņēma Zelta globusa balvu nominācijā "Labākais otrā plāna aktieris miniseriālā vai televīzijas filmā" par tēlojumu seriālā Boston Legal. 2004. gadā un 2005. gadā saņēma Emmy balvu par tēlojumu attiecīgi seriālā The Practice un Boston Legal. 1989. gadā Šetners kā kinorežisors saņēma Zelta avenes balvu par filmas "Zvaigžņu ceļš V: Pēdējā robeža" uzņemšanu. 2021. gada 13. oktobrī Viljams Šetners 90 gadu vecumā ar vēl četriem kosmiskajiem tūristiem devās suborbitālā lidojumā ar raķeti New Shepard.