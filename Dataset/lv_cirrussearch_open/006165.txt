Egīls Tēbelis (dzimis 1972. gada 12. decembrī Saldū) ir bijušais latviešu vieglatlēts, skrēja galvenokārt 400 m, 800 m un 400 m barjerskrējiena distances. Egīls Tēbelis sākumā mācījies Saldus 1. vidusskolā, pēc 7. klases mācības turpināja Murjāņu sporta internātskolā. Sākumā sportiskie rezultāti bija viduvēji, bet ar neatlaidību un lielām darbaspējām tika sasniegti ļoti atzīstami rezultāti.[nepieciešama atsauce] Pēc Murjāņu sporta skolas beigšanas viņš turpināja mācības Latvijas Universitātē. Tēbeļa labākie sasniegumi ir 13. vieta Pasaules čempionātā Atēnās 1997. gadā 4x400 m stafetē un 36. vieta 400 m barjersrējienā (50,42). Startējis 1996. gada Atlantas Olimpiskās spēlēs. Bijis vairākkārtējs Eiropas kausu uzvarētājs 400 m barjerskrējienā. 24 reizes bijis Latvijas čempions 400 m, 400 m/b un 800 m distancēs. Trīskārtējs Latvijas PSR čempions 400 m , 4x400 m un 400 m telpās. No 1993. gada līdz 2001. gadam bijis nepārspēts 400 m/b Latvijas skrejceļos. 13 reižu labojis Latvijas rekordus 400 m/b (49,75 - 1998. gadā) un 4x400 m stafetē. Pirmais latviešu sportists, kuram izdevās 400 m/b veikt ātrāk par 50 sekundēm.