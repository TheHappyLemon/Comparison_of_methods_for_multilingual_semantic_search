Dikeitura (angļu: Decatur) ir pilsēta Alabamas štatā, ASV. 2020. gadā pilsētā dzīvoja 57 938 iedzīvotāji. Pēc iedzīvotāju skaita Dikeitura ir devītā lielākā pilsēta Alabamā. Pilsētas iesauka ir "Upes pilsēta", tā atrodas Alabamas ziemeļos, Tenesī upes krastos. Līdzīgi kā citas dienvidu pilsētas 19. gadsimta sākumā, Dikeituras izaugsme bija balstīta uz tās atrašanās vietu upes krastā. Liela nozīme pilsētas attīstībai bija izbūvētajai dzelzceļa līnijai. Dikeitura izauga par lielu ekonomisko centru Tenesī ielejā un bija ceļotāju un kravu centrs starp Našvilu un Mobilu, kā arī Čatanūgu un Ņūorleānu. Pašlaik pilsētas ekonomika lielā mērā balstās uz ražošanas, kalnrūpniecības, kravas tranzīta, ķīmijas un tehnoloģiju uzņēmumiem.