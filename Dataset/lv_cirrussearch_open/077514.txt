Roxette bija zviedru popmūzikas duets — mūziķu Marijas Fredriksones (1958-2019) un Pēra Gesles (1959) apvienība. Duets vispasaules popularitāti ieguva 1980. gadu otrajā pusē pēc 1988. gada singla "The Look" nonākšanas ASV hitparādes pirmajā vietā un šīs kompozīcijas panākumiem dažādu valstu topos. Vislielāko popularitāti duets baudīja no 1980. gadu beigām līdz 1990. gadu vidum, kura laikā tika izdoti tādi atpazīstami, ASV pirmo vietu sasniegušie singli kā "The Look", "Listen to Your Heart", "It Must Have Been Love" un "Joyride", bet nākamie divi singli "Dangerous" un "Fading Like a Flower" sasniedza Billboard Hot 100 otro topa pakāpienu. Fredriskone 2019. gada 9. decembrī aizgāja no dzīves, neuzveikusi cīņu ar vēzi. Gesle turpina solokarjeru.