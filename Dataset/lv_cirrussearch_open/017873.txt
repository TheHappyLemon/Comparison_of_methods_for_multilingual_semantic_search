Šis raksts ir par sengrieķu varoni. Par zvaigznāju skatīt rakstu Persejs (zvaigznājs). Persejs (grieķu: Περσεύς, Perseús) sengrieķu mitoloģijā ir Zeva un Danajas dēls, gorgonas Medūzas slepkava un Andromedas glābējs no jūras briesmoņa. Perseja māte Danaja bija Argosas valdnieka Akrisija meita. Tā kā orākula pareģojums vēstīja, ka meitas dēls nogalinās Akrisiju, tad valdnieks pēc Perseja piedzimšanas abus ar māti ieslodzīja aiznaglotā kastē un iemeta jūrā. Kaste tika izskalota Serifas salā. Salas valdnieks Polidekts iemīlējās Danajā, un, lai tiktu vaļā no Perseja, aizsūtīja viņu nogalināt gorgonu Medūzu. To viņš arī izdarīja. Atgriežoties Argosā, Persejs sacensībās nejauši arī nogalināja savu vectēvu Akrisiju, kā to bija pareģojis orākuls. Saskaņā ar leģendu Persejs ar ciklopu palīdzību ir uzcēlis grieķu pilsētu Mikēnas. Perseja vecākais dēls Perss tiek uzskatīts par persiešu ciltstēvu.