Huana Fernandesa salas (spāņu: Archipiélago Juan Fernández) ir Čīlei piederošs vulkānisks arhipelāgs Klusajā okeānā. Administratīvi ietilpst Valparaiso reģiona Valparaiso provincē. Izvietojušās 600 km no Dienvidamerikas kontinenta piekrastes 820 km uz dienvidiem no Desventuradasu salām. Salu grupā ietilpst 3 salas: Alehandro Selkērka sala (49,5 km²), Robinzona Krūzo sala (47,9 km²) un Santaklara (2,2 km²). Vienīgā apdzīvotā ir Robinsona Krūzo sala, kuras ziemeļrietumos atrodas arhipelāga lielākā apdzīvotā vieta Sanhuana Bautista. Salās, izņemot daļu no Robinsona Krūzo salas, ierīkots Huana Fernandesa arhipelāga nacionālais parks. Salas 1574. gada 22. novembrī atklāja spāņu jūrasbraucējs Huans Fernandess, kas nodēvēja tās par Masatjeru un Masafueru (‘tuvākā’ un ‘tālākā’ no kontinenta krasta). 17. un 18. gadsimtā salas tika izmantotas kā pirātu patvērums un ieslodzījuma kolonija. No 1704. līdz 1709. gadam Masatjeras salā vienatnē dzīvoja skotu jūrnieks Aleksandrs Selkērks, kas vēlāk tika izmantots par prototipu Daniela Defo romāna Robinsons Krūzo galvenajam varonim.