Hidroksilradikālis (parasti tiek apzīmēts ar •OH) ir hidroksiljona (OH−) neitrālā forma, kam ir par vienu elektronu mazāk, nekā hidroksiljonam. Kā vairums brīvo radikāļu, tā ir ļoti reaģētspējīga daļiņa ar īsu dzīves laiku. Hidroksilradikāļi veidojas, sadaloties hidroperoksīdiem (R−O−OH). Tie var veidoties atmosfēras augšējos slāņos, reaģējot ierosinātam atomārajam skābeklim ar ūdeni. Rodas arī no ūdeņraža peroksīda, tam disociējot ultravioletā starojuma iedarbībā. Organiskajā sintēzē hidroksilradikāļus ērti iegūt, fotolizējot piritionu. Hidroksilradikāļi ir vieni no aģentiem, ar ko neitrofilie leikocīti mēģina iznīcināt mikroorganismus. Hidroksilradikāļi sastopami starpzvaigžņu telpā, kur lielā retinājuma dēļ var saglabāties ļoti ilgi. Tie tika konstatēti pēc raksturīgās 18 cm absorbcijas līnijas jau 1963. gadā, pētot kosmiskā radiostarojuma avota Kasiopejas A spektru.