Rustams Kosimdžonovs (uzbeku: Rustam Qosimjonov; dzimis 1979. gada 5. decembrī Taškentā) ir Uzbekistānas šahists, lielmeistars. Pasaules čempions šahā FIDE versijā (2004—2005). Kosimdžonovs lielmeistara nosaukumu ieguva 1997. gadā, gadu vēlāk uzvarēja Āzijas čempionātā. Par pasaules čempionu FIDE versijā kļuva 2004. gadā FIDE pasaules čempionātā Tripolē, finālmačā uzvarot angļu lielmeistaru Maiklu Adamsu. Nākamā gada FIDE pasaules čempionātā, kas norisinājās pēc jauniem noteikumiem, Kosimdžonovs startēja neveiksmīgi un titulu zaudēja.