Skropstiņtārpi (Turbellaria) ir plakantārpu galvenā klase; tās pārstāvji ir galvenokārt brīvi dzīvojošas formas, kas mīt jūrās, saldūdeņos un mitrā augsnē. Brīvais dzīves veids dziļi ietekmējis ķermeņa uzbūvi. Skropstiņtārpiem ļoti attīstīta nervu sistēma, labi attīstīti maņu orgāni, tās ātri reaģē uz ārējiem faktoriem, it sevišķi uz gaismu un barības klātbūtni. Visi skropstiņtārpi ir plēsīgi, tādēļ tiem, bez šaubām, intensīvāk attīstījušies maņu orgāni, pielāgojumi uzbrukšanai un aizsardzībai, intensīvāka kļuvusi kustību reakcija. Parasti visi skropstiņtārpi ir sīkas formas. Āda ar skropstiņām. Mute vienmēr ventrālajā pusē. Anālās atveres nav. Ādas-muskuļu maiss sastāv no epitēlija un saliktas muskuļu sistēmas. Centrālā nervu sistēma sastāv no gareniskajām nervu stiegrām un galvas ganglijiem. Zarnu kanāla vai nu nav, vai tas taisnas vai zarainas caurules veidā. Gremošana parasti intracelulāra (iekššūnas). Elpo ar ādu. Asinsrites sistēmas nav. Ekskrēcijas funkciju veic zarnu kanāls un speciāli izvadorgāni — protonefrīdiji. Parasti — hermafrodīti. Dzimumatvere atrodas ventrālajā (vēdera) pusē. Attīstība ir tieša vai ar pārvēršanos.