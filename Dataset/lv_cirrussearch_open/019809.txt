2013. gada NBA drafts notika 2013. gada 27. jūnijā Bruklinas "Nets" mājvietā Barclays Center Bruklinā, Ņujorkā, ASV. Šajā ceremonijā NBA klubi izraudzījās ASV universitāšu basketbolistus, kā arī citus draftam pieteikušos spēlētājus. 21. maijā notikušajā NBA drafta loterijā uzvarēja Klīvlendas "Cavaliers", kas deva klubam iespēju izdarīt pirmo izvēli draftā. Ar pirmo numuru "Cavaliers" izvēlējās Entoniju Benetu, kas kļuva par pirmo Kanādas basketbolistu, kas izraudzīts ar pirmo numuru. Draftam bija pieteicies arī Latvijas basketbolists Jānis Timma, kuru otrajā kārtā ar 60. kārtas numuru (pēdējo) izraudzījās Memfisas "Grizzlies". Viņš kļuva par trešo latvieti, kas ticis izraudzīts NBA draftā pēc Andra Biedriņa un Dāvja Bertāna.