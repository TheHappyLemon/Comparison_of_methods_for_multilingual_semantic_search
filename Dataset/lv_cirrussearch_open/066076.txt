Deliverance ir 1972. gada ASV trillera filma, kuras režisors un producents ir Džons Būrmens. Filmā galvenās lomas atveido Džons Voits, Bērts Renoldss, Neds Bītijs un Ronijs Kokss. Šī bija gan Bītija, gan Koksa kinodebija. Filma balstīta uz Džeimsa Dikija romānu ar tādu pašu nosaukumu. Filma stāsta par četriem draugiem no pilsētas, kuri dodas ceļojumā pa upi ar kanoe un nokļūst vairākās bīstamās situācijās, kas pārbauda viņu izdzīvošanas spējas un morālās vērtības. Filmas Deliverance pirmizrāde notika 1972. gada 30. jūlijā un to izplatīja Warner Bros.. Filma guva plašu kritiķu atzinību un tika nominēta trīs Amerikas Kinoakadēmijas balvām kategorijās "Labākā filma", "Labākais režisors" un "Labākā montāža", kā arī piecām Zelta globusa balvām. Filma guva arī finansiālus panākumus, nopelnot 46,1 miljonu ASV dolāru. 2008. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".