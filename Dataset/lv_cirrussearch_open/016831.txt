Džeremijs Bentams (Jeremy Bentham; dzimis 1748. gada 15. februārī, miris 1832. gada 6. jūnijā) bija angļu filozofs un jurists, kas sludināja un atbalstīja dažādas sociālās reformas. Viņš ir viens no mūsdienu utilitārisma filozofijas aizsācējiem. Bentams aizstāvēja individuālo un ekonomisko brīvību un vārda brīvību. Bentams uzskatīja, ka baznīcai jābūt atdalītai no valsts, ka ikvienam jābūt tiesībām uz laulības šķiršanu, ka sievietēm ir jābūt tādām pašām tiesībām kā vīriešiem un ka homoseksualitāte jādekriminalizē. Bentams atbalstīja verdzības un nāvessoda atcelšanu, nosodīja bērnu fizisku sodīšanu un vēlākajos dzīves gados pauda idejas par dzīvnieku tiesībām un spēju just kā izšķirīgu kritēriju jautājumā par dzīvnieku ētisko statusu. Lai gan Bentams atzina, ka prioritātei jābūt indivīda, nevis valsts tiesībām, viņš noraidīja idejas par dabisko lietu kārtību, nosaucot to par "bezjēdzību uz koka kājām".