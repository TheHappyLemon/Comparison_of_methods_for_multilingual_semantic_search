Jāns Kirsipū (igauņu: Jaan Kirsipuu, dzimis 1969. gada 17. jūlijā Tartu) ir igauņu riteņbraucējs, savulaik dzīvoja un sportoja Francijā. 12 reizes piedalījies Tour de France, bet nevienu reizi nav finišējis. Viņam ir vairāku posmu uzvaras un 1999. gadā viņš 6 dienas valkāja dzelteno (līdera) krekliņu. 2006. gada oktobrī viņš paziņoja par sportista karjeras beigām. 2007. gada oktobrī viņš kļuva par profesionālās Latvijas riteņbraukšanas komandas Rietumu Banka-Rīga treneri. Viņš joprojām turpināja braukt Igaunijas sacensībās, 2007. gadā uzvarot braucienā ar atsevišķu startu, bet 2008. gadā kļūstot par uzvarētāju šosejas braucienā. 2008. gada nogalē viņš paziņoja par atgriešanos profesionālajā sportā 39 gadu vecumā. Viņš plānoja braukt nelielā Beļģijas komandā Geofco-Jartazi.