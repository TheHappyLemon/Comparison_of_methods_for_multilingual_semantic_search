Neds Tomass Bītijs (angļu: Ned Thomas Beatty, dzimis 1937. gada 6. jūlijā, miris 2021. gada 13. jūnijā) bija amerikāņu aktieris. Savas piecu desmitgažu ilgajā karjeras laikā Bītijs piedalījās vairāk nekā 160 filmās. Piedalījies tādās filmās kā Deliverance (1972), "Našvila" (1975), "Visi prezidenta vīri" (1976), "Tīkls" (1976), "Supermens" (1978), "1941" (1979), "Supermens 2" (1980), Back to School (1986), "Ceturtais protokols" (1987), "Kapteinis Amerika" (1990), Rudy (1993), "Snaiperis" (2007), "Čārlija Vilsona karš" (2007) un "Rotaļlietu stāsts 3" (2010). Par lomu filmā "Tīkls" Bītijs tika nominēts Amerikas Kinoakadēmijas balvai kategorijā labākais aktieris otrā plāna lomā. Ticis nominēts arī divām Emmy balvām un Zelta globusa balvai.