Bruņuzivis (Placodermi) ir izmirusi žokļaiņu klase. Bruņuzivis dzīvojušas paleozoja ērā, sākot no silūra perioda, tai skaitā arī Latvijas teritorijā (galvenokārt devona periodā, kad tagadējās Latvijas teritorija atradās tuvu ekvatoram). Bruņuzivju pārakmeņojumi atrasti galvenokārt Gaujas un Salacas baseinu iežu atsegumos, bet visbagātīgāk - Lodes mālu karjerā. Devona perioda beigās šīs klases zivis pilnībā izmirušas. Pirmās bruņuzivis dzīvojušas tikai saldūdeņos, vēlāk arī jūrās. Tās bija pirmie mugurkaulnieki, kuriem attīstījušies žokļi.