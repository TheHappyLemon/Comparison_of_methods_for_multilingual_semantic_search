Ronaldu de Asiss Moreira (portugāļu: Ronaldo de Assís Moreira; dzimis 1980. gada 21. martā, Portualegri, Brazīlijā), pazīstams kā Ronaldiņu (portugāļu: Ronaldinho) ir brazīliešu bijušais futbolists, kurš pašreiz ir FC Barcelona vēstnesis. Ronaldiņu tulkojumā no portugāļu valodas nozīmē "mazais Ronaldu", jo tajā laikā, kad Ronaldiņu kļuva slavens, ļoti labi spēlēja cita brazīliešu futbola zvaigzne ar vārdu Ronaldu. 2007. gada janvārī viņš ieguva arī Spānijas pilsonību. Ronaldiņu divreiz ir atzīts par Pasaules Gada labāko futbolistu (2004. un 2005. gadā), vienreiz par Eiropas labāko futbolistu (2005. gadā) un 2006. gadā tika atzīts par UEFA Čempionu Līgas vērtīgāko spēlētāju. 2008. gadā futbolists pārgāja no Spānijas FC Barcelona uz Itālijas klubu AC Milan par 14,6 miljonu sterliņu mārciņu pārejas naudu. Savukārt 2011. gadā Ronaldiņu beidza profesionāļa gaitas Eiropā un pievienojās savas dzimtenes klubam "Flamengo", kurā pilda kapteiņa funkcijas. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē.