Kristīna Hemmoka Kouka (Christina Hammock Koch; dzimusi 1979. gada 29. janvārī) ir ASV Nacionālās aeronautikas un kosmosa administrācijas (NASA) astronaute, inženiere. Kristīna Hemmoka piedzima Grendrapidsā Mičiganā, bet uzauga Džeksonvillā Ziemeļkarolīnā. Jau bērnībā viņa sapņoja kļūt par astronautu. 2001. gadā Kristīna Hemmoka Ziemeļkarolīnas štata universitātē ieguva bakalaura grādu elektroinženierijā un fizikā. 2002. gadā turpat viņā ieguva maģistra grādu elektroinženierijā. 2002. gadā Hemmoka sāka darbu kā elektroiekārtu inženiere NASA Godarda Kosmosa lidojumu centra Augsto enerģiju astrofizikas laboratorijā. 2004. gadā viņa pārgāja darbā Savienoto Valstu Antarktikas programmā. Viņa vienu ziemas sezonu pavadīja Amundsenskotas-Sautpolas stacijā, vēl vienu sezonu pavadīja Pālmeras stacijā. 2007. gada septembrī Kristīna Hemmoka sāka strādāt Džonsa Hopkinsa Universitātes Lietišķās fizikas laboratorijā, galvenais darbs bija zinātnisko instrumentu izstrāde. Viņa piedalījās radiācijas daļiņu pētīšanas instrumentu izveidē zondēm Juno un Van Allen Probes. 2010. gadā Hemmoka atgriezās Antarktikas programmā; piedalījās vairākās ekspedīcijās uz Pālmeru un Summit Camp Grenlandē. 2012. gadā viņa pārgāja darbā uz Nacionālo okeānu un atmosfēras administrāciju (NOAA); bija inženiere meteoroloģiskajā stacijā Berrovā (tagad Utqiagvik, ziemeļos tālākā Aļaskas pilsēta), stacijas priekšniece ASV Samoa. 2013. gada 17. jūnijā Kristīnu Hemmoku iekļāva NASA 21. astronautu grupā. 2015. gada 9. jūlijā viņa saņēma astronauta kvalifikāciju. 2015. gada oktobrī Kristīna Hemmoka apprecējās ar Robertu Kouku. 2018. gada maijā Kristīna Kouka tika apstiprināta kosmosa kuģa Sojuz MS-12 pamatapkalpē. Pirmo reizi kosmosā Kristīna Kouka devās 2019. gada martā ar kosmosa kuģi Sojuz MS-12. Viņa bija SKS 59., 60. un 61. ekspedīcijas lidojuma inženieris. Uz Zemi atgriezās 2020. gada 6. februārī kosmosa kuģī Sojuz MS-13.