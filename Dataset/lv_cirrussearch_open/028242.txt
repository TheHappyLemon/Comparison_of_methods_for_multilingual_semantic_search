Subtropi jeb subtropu klimatiskā josla ir klimatiskā josla Ziemeļu un Dienvidu puslodēs, atrodas starp tropu un mērenā klimata joslu, starp 30° un 40° ziemeļu un dienvidu platumu. Šajā klimatiskajā joslā ir novērojama ne tikai tropu vasara, bet arī ziema (kas nav raksturīgi tropu klimatam). Vasarā subtropu joslā sastopamas tropu, ziemā — mērenā klimata gaisa masas. Ievērojamas atšķirības starp gadalaikiem temperatūras un nokrišņu ziņā. Ziemās iespējami pat puteņi. Klimats tiek uzskatīts par subtropu klimatu, ja gada vidējā temperatūra ir lielāka par 14 °C.