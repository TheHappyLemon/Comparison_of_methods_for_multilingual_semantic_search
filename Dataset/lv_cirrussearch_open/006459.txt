Google Chrome ir Google izstrādāta tīmekļa pārlūkprogramma, kas izmanto WebKit izkārtojuma dzinēju. Pirmais izlaidums kā beta versija Microsoft Windows operētājsistēmai notika 2008. gada 2. septembrī. Stabila versija publiski tika izlaista 2008. gada 11. decembrī. Pēc Net Applications pētījuma, 2011. gada janvārī Chrome bija pasaulē trešā vairāk lietotā pārlūkprogramma, pārkāpjot 10% slieksni. 2008. gada septembrī Google publiskoja lielu daļu Chrome, iekļaujot tā V8 JavaScript dzinēju, kā atvērtā pirmkoda projektu ar nosaukumu Chromium. Tas ļāva citiem programmētājiem izpētīt pirmkodu un palīdzēt pārlūkprogrammu pielāgot Mac OS X un Linux operētājsistēmām. Google arī cerēja, ka tās izstrādāto V8 citi izstrādātāji integrēs savos pārlūkos, lai uzlabotu tīmekļa lietojumprogrammu darbību. Google izstrādātā Chromium daļa ir izlaista ar BSD licenci, kas ļauj šīs daļas iebūvēt gan atvērta koda, gan slēgta koda programmatūrā. Citas Chromium pirmkoda daļas ir izlaistas ar dažādām atvērtā pirmkoda licencēm. Chromium ir realizētas tādas pašas īpašības kā Chrome, izņemot iebūvētu automātisku atjauninājumu sistēmu un Google marķēšanu. Daudzkrāsainā Google logotipa vietā Chromium ir zilas krāsas logo.