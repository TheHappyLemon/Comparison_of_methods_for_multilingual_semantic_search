Tomass Džefersons, agrāk arī Tomess Džefersens (angļu: Thomas Jefferson, izrunā: [ˈtɒməs ˈdʒɛfəs(ə)n]; dzimis 1743. gada 13. aprīlī [v.s. 2. aprīlī], miris 1826. gada 4. jūlijā) bija Amerikas Savienoto Valstu trešais prezidents (1801–1809), jurists, filozofs, arhitekts, politiķis un rakstnieks. Neatkarības kara laikā bija Virdžīnijas gubernators, vēlāk ASV vēstnieks Francijā. Pirmā ASV prezidenta Džordža Vašingtona prezidentūras laikā bija ASV valsts sekretārs (1790–1793). Vēsturē iegājis kā galvenais ASV Neatkarības deklarācijas autors un dedzīgs cilvēktiesību aizstāvis. Savas prezidentūras laikā Džefersons pārraudzīja Luiziānas teritorijas iegūšanu no Francijas (1803). Viņš sūtīja pētniekus izpētīt kontinenta rietumos. Slavenākā no tām ir Luisa un Klārka ekspedīcija (1804–1806). Prezidentūras laikā Amerikas Savienoto Valstu teritorija kļuva divreiz lielāka. Džefersons pārvietoja indiāņu ciltis no Misisipi upes apkaimes uz Luiziānas teritorijas rietumiem, atbrīvojot vietu, kur apmesties uz dzīvi kolonistiem. 1807. gadā viņš sastādīja un parakstīja likumu, kas aizliedza Amerikas Savienotajās Valstīs ievest vergus. Džefersons bija erudīts cilvēks. Viņu interesēja māksla, zinātne un politika. Iespaidojoties no Francijā pavadītajiem gadiem, uzbūvēja Montičelo — māju, kur dzīvoja, mūsdienās tā ir iekļauta UNESCO Pasaules mantojuma sarakstā. Džefersons pārvaldīja arī vairākas valodas. Viņš mācēja franču, grieķu, itāļu, latīņu un spāņu valodu. Džefersons centās apgūt arī citas valodas. Pēc prezidentūras viņš 1819. gadā dibināja Virdžīnijas Universitāti, kur bija viens no tās rektoriem. Džefersons bija prasmīgs rakstnieks. Viņš regulāri sarakstījās ar citiem ievērojamiem cilvēkiem gan Amerikā, gan Eiropā. Džefersons iestājās pret verdzību, lai gan pašam bija simtiem vergu un tikai dažus no tiem atbrīvoja. Dokumentāli pierādīts vairākus gadus ilgais sakars ar verdzeni Salliju Hemingsu, kurai piedzima vismaz viens viņa bērns. Tomasa Džefersona attēls rotā divu ASV dolāru naudas zīmi. Tomass Džefersons ir viens no četriem ASV prezidentiem, kas attēlots Rašmora kalnā.