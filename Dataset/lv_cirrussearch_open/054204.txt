2020. gada Eiropas čempionāts pludmales volejbolā bija 28. Eiropas čempionāts šajā sporta veidā. Čempionāts notika no 2020. gada 15. līdz 20. septembrim Latvijas kūrortpilsētas Jūrmalas Majoru pludmalē. Sacensībās piedalījās 64 komandas (32 vīriešu un 32 sieviešu) no 16 Eiropas valstīm. Galvenā balva čempionātā bija 100 000 eiro gan sieviešu, gan vīriešu turnīrā. Sacensības tika aizvadītas stingros drošības noteikumos, saistībā ar pasaulē esošo COVID-19 pandēmiju. Pilnīgi visām čempionāta komandām un pavadošajām personām pirms čempionāta bija jāveic COVID-19 tests un čempionātā viņi varēja startēt tikai tad, ja tas bija negatīvs. 17. septembrī paredzētie grupu turnīru mači tika atcelti sakarā ar vētru, kas plosījās Latvijā. Savukārt 18. septembrī sacensības tika aizvadītas Pludmales centrā "Ruukki" Mārupes novadā, bez skatītājiem. Čempionātā startēja 2019. gada čempionāta vīriešu turnīra čempioni, norvēģi Anderss Mūls un Kristiāns Sērums un sieviešu turnīra čempiones, latvietes Tīna Graudiņa un Anastasija Kravčenoka, kā arī citi iepriekšējo gadu čempionātu čempioni un medaļnieki. No Latvijas čempionātā piedalījās seši vīriešu pāri un četri sieviešu pāri. Zelta medaļu vīriešu turnīrā izcīnīja, iepriekšējā divu gadu čempioni, norvēģi Anderss Mūls un Kristiāns Sērums, kuri fināla mačā ar 21-19 un 21-15 pieveica sudrabas medaļas ieguvējus, krievu pāri Vjačeslavu Krasiļņikovu un Oļegu Stojanovski. Savukārt bronzas medaļas ieguva itāļu pāris Paolo Nikolai un Daniele Lupo, kuri mačā par trešo vietu ar rezultātu 17-21, 23-21 un 15-12, pieveica krievu pāri Ņikitu Ļaminu un Tarasu Miskivu. Sieviešu turnīrā zelta medaļu izcīnīja šveices pāris Joana Heidriha un Anūka Vergē-Deprē. Viņas fināla mačā, ar rezultātu 21-18, 14-21, 16-18, uzvarēja sudraba medaļas ieguvējas vācu pāri Kimu Behrensu un Sindžu Tilmani. Savukārt bronzas medaļu izcīnīja krievu pāris Nadežda Makroguzova un Svetlana Hoļomina.