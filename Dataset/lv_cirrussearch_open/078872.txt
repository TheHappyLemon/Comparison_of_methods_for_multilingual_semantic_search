Šakira Izabela Mebaraka Ripolla (spāņu: Shakira Isabel Mebarak Ripoll; dzimusi 1977. gada 2. februārī), labāk pazīstama ar savu skatuves vārdu Šakira, ir kolumbiešu dziedātāja, dziesmu autore un producente. Mūziķe ir izdevusi septiņus studijas albumus, četrus koncertierakstu albumus, trīs labāko dziesmu izlases, divus EP ierakstus un 39 singlus. Šakira ieguvusi divas Grammy balvas, astoņas Latīņamerikas Grammy balvas un ir bijusi nominēta Zelta globusa balvai. Šakira ir visu laiku visvairāk savus ierakstus pārdevusī Kolumbijas māksliniece un otra veiksmīgākā latīnamerikāņu mūziķe pēc Glorijas Estefanas ar pārdotām vairāk nekā 70 miljoniem kopiju visā pasaulē, ASV pārdevusi 9,9 miljonus.