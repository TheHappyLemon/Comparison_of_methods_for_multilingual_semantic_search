Deivids Hauels Evanss (angļu: David Howell Evans; dzimis 1961. gada 8. augustā Londonā), plašāk pazīstams ar savu pseidonīmu The Edge, ir īru rokgrupas U2 ģitārists un taustiņinstrumentālists. Viņa atšķirīgais elektriskās ģitāras tembrs un spēlēšanas perkusīvais stils, kopā ar viņa inovatīvo digitālās skaņas izmantošanu, ir bijis viens no būtiskākajiem U2 unikālā skanējuma iemesliem. 2003. gadā mūzikas žurnāls "Rolling Stone" viņu ierindoja 24. vietā savā 100 visu laiku labāko ģitāristu sarakstā. Kopā ar grupu U2 viņš ir ieguvis 22 "Grammy" mūzikas balvas. Lai arī The Edge ir dzimis Londonā un viņa vecāki ir velsiešu izcelsmes, viņš pats gandrīz visu savu mūžu ir nodzīvojis Īrijā.