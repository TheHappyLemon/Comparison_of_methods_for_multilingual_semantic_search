Moriss Meterlinks (Maurice Maeterlinck; dzimis 1862. gada 29. augustā, miris 1949. gada 6. maijā) bija beļģu dramaturgs, dzejnieks un esejists. Ievērojamākie Meterlinka darbi bija viņa sarakstītās lugas, kas tiek uzskatītas par vieniem no svarīgākajiem simbolisma kustības darbiem. Rakstnieks savos darbos apcerēja nāvi un dzīves jēgu, izrādot ticību cilvēka ētisko principu pārspēkam pār ļaunumu, savus darbus rakstīja franču valodā. Nozīmīgākie Meterlinka darbi ir "Peleass un Melizande", "Svešie", "Aklie" un "Zilais putns". 1911. gadā Meterlinks saņēma Nobela prēmiju literatūrā.