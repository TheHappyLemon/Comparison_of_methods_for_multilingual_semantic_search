"Omārs" (angļu: The Lobster) ir 2015. gada melnā komēdija, kuras režisors, kā arī viens no producentiem un scenārija autoriem ir Jorgs Lantims. Galvenās lomas filmā atveido Kolins Ferels, Reičela Vaisa, Džesika Bardena, Olīvija Kolmane, Ešlija Džensena, Džons Reilijs un Maikls Smailijs. Filmas pirmizrāde notika 2015. gada 15. oktobrī Kannu filmu festivālā. Filma tika nominēta Amerikas Kinoakadēmijas balvai nominācijā "Labākais oriģinālscenārijs", kur tā zaudēja filmai "Mančestra pie jūras". Filmas sižets notiek tuvā nākotnē. Cilvēki bez otras pusītes saskaņā ar Pilsētas likumiem tiek nogādāti Viesnīcā. Tur cilvēkiem ir pienākums 45 dienu laikā atrast sev partneri. Pretējā gadījumā vientuļnieki tiek pārvēsti par zvēriem un nosūtīti uz Mežu.