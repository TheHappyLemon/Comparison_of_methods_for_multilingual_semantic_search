Tomašs Žebrovskis (poļu: Tomasz Żebrowski, baltkrievu: Тамаш Жаброўскі, lietuviešu: Tomas Žebrauskas; dzimis 1714. gada 25. novembrī, miris 1758. gada 18. martā) bija jezuīts, astronoms, arhitekts un matemātiķis. Viļņas Universitātes astronomiskās observatorijas dibinātājs. No 1745. līdz 1746. gadam pasniedza retoriku un poētiku Ilūkstes jezuītu kolēģijā. 1734. gadā iestājās jezuītu ordenī. Mācījies Navahrudakas jezuītu kolēģijā. Vēlāk studēja filozofiju (1735—1738) un teoloģiju (1740—1744) Viļņas Universitātē. Pēc pedagoģiskā darba Ilūkstē, darbojās kā celtniecības prefekts Babruiskā. No 1750. līdz 1752. gadam papildināja zināšanas Prāgā. Pēc atgriešanās dzimtenē no 1752. līdz 1758. gadam pasniedza matemātiku un precīzās zinātnes Viļņas Universitātē. Izprojektēja un vadīja observatorijas būvniecību. Šī observatorija tolaik bija ceturtā Eiropā un pirmā Austrumeiropā. Tomašs Žebrovskis ir viens no redzamākajiem vēlā baroka un rokoko arhitektiem Lietuvas lielkņazistē. Citu starpā 1755. gadā projektēja Ilūkstes jezuītu baznīcu, kura gājusi bojā Pirmajā pasaules karā.