Mediju lietojuma un apmierinātības teorija (angļu: The uses and gratifications theory) skaidro, kā un kāpēc cilvēki izmanto konkrētus medijus, lai apmierinātu savas vēlmes. Vispārējais secinājums liecina, ka apmierinātība ar konkrētu mediju mudina turpināt tā lietošanu. Auditorija cenšas apmierināt noteiktas sociālās un psiholoģiskās vajadzības, kā, piemēram, vēlmi pārraudzīt notiekošo, iegūt informāciju, izklaidēties, meklēt personīgo identitāti vai kopienu. Šī komunikācijas teorija skaidro komunikāciju masu medijos. Komunikācijas teorija norāda, ka mediju lietotāji nav tikai pasīvi plašsaziņas līdzekļu patērētāji. Auditorija apzināti izvēlas konkrētus medijus atbilstoši savām vēlmēm un vajadzībām, lai sasniegtu gandarījumu. Šobrīd mediju lietojuma un apmierinātības teorija sociālo zinātņu pētniekiem dāvā idejas, caur kurām izzināt plašsaziņas līdzekļu izvēli, patēriņu un ietekmi.