"Dūlitls" (angļu: Dolittle) ir 2020. gada ASV fantāzijas piedzīvojumu filma. Filmas režisors ir Stīvens Geigans, scenārija autori Geigans, Dens Gregors un Dags Mends. Filmas sižets balstīts uz Tomasa Šeferda stāsta motīviem. Pēc oriģinālās "Doktora Dūlitla" filmas un tās modernajiem komēdiju turpinājumiem šīs filmas galvenais varonis ir veidots pēc Hjū Loftinga varoņa prototipa no rakstnieka otrās grāmatas par doktora Dūlitla piedzīvojumiem. Doktora lomu atveido Roberts Daunijs jaunākais, pārējās lomas atveido Antonio Banderass un Maikls Šīns. Balss lomas ieskaņojuši Emma Tompsone, Rāmī Māleks, Džons Sina, Kumeils Nandžiani, Oktāvija Spensere, Toms Holands, Kreigs Robinsons, Reifs Fainss, Selīna Gomesa un Mariona Kotijāra. Filmas projekts tika izziņots 2017. gada martā ar Dauniju galvenajā lomā, pārējie aktieri projektam pievienojās gada garumā. Filmēšana sākās 2018. gada martā un ilga līdz jūnijam vairākās Apvienotās Karalistes vietās. Filmai 2019. gada pavasarī tika veikta atsevišķu ainu pārfilmēšana. Filmas "Dūlitls" pirmizrāde ASV un Latvijā notika 2020. gada 17. janvārī. Filma saņēma negatīvas kritiķu atsauksmes, kritizēts tika scenārijs, sižets, humors un vizuālie efekti, savukārt Denija Elfmana veidotais muzikālais filmas pavadījums saņēma pozitīvas atsauksmes. Filmas vispasaules ienākumi ir 245 miljoni ASV dolāru un tā ir septītā ienesīgākā 2020. gada filma.