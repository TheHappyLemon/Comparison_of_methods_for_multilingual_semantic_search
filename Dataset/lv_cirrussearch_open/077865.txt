Barbora Špotākova (čehu: Barbora Špotáková; dzimusi 1981. gada 30. jūnijā) ir čehu bijusī vieglatlēte, startēja šķēpa mešanas sacensībās. Piedalījusies piecās olimpiskajās spēlēs (2004, 2008, 2012, 2016, 2020). 2008. un 2012. gadā izcīnījusi zelta medaļu, 2016. gadā — bronzas medaļu. Viņa ir trīskārtēja pasaules čempione (2007, 2011, 2017), kā arī 2014. gada Eiropas čempione un vairākkārtēja Eiropas čempionātu medaļniece. Piecas reizes ieguvusi Dimanta līgas sezonas trofeju. Ar rezultātu 72,28 metri, kas sasniegts 2008. gadā Štutgartē, viņa ir pašreizējā pasaules rekordiste šķēpa mešanā. Karjeras sākumā Špotākova piedalījās septiņcīņas sacensībās. 2000. gada Pasaules čempionātā junioriem viņa pat izcīnīja 4. vietu. B. Špotākova ir divas reizes atzīta par Čehijas gada sportisti (vienota balva vīriešiem un sievietēm) — 2008. un 2012. gadā. 2022. gada 9. septembrī paziņoja par profesionālā sporta karjeras beigām.