Veljo Tormiss (dzimis 1930. gada 7. augustā, miris 2017. gada 22. janvārī Kūsalā) bija igauņu komponists, kas tiek uzskatīts par vienu no talantīgākajiem kora komponistiem un nozīmīgākajiem Igaunijas 20. gadsimta komponistiem. Viņš ieguva starptautisku slavu, galvenokārt pateicoties iespaidīgajam skaitam viņa sarakstīto kora mūzikas dziesmu (vairāk nekā 500), no kurām lielākā daļa ir a cappella. Lielākā daļa no šiem skaņdarbiem tekstuālā, melodiskā vai vienkārši stilistiskā ziņā ir balstīti uz tradicionālajām seno igauņu tautasdziesmām (igauņu: regilaulud). Viņa sacerētā visbiežāk ārpus Igaunijas atskaņotā vai izpildīta kompozīcija ir "Dzelzs apvārdošana" (igauņu: Raua needmine), kuru viņš sarakstīja 1972. gadā. Tā atsaucas uz seno šamanistisko tradīciju veidot alegoriju par kara ļaunumu. Daļa viņa darbu tika aizliegti Padomju Savienībā, taču tā kā lielākajā daļā viņa darbu ir folkmūzikas iezīmes, vairums no tiem tomēr tika atļauti.