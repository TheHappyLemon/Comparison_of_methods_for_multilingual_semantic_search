RKO Radio Pictures Inc., bieži pazīstama kā RKO Pictures vai vienkārši RKO, bija ASV filmu ražošanas un izplatīšanas uzņēmums, kas dibināts 1929. gadā. Holivudas "Zelta laikmeta" brīdī tā bija viena no "Lielā piecinieka" filmu studijām. Studija iemantoja atpazīstamību 1930. gados izplatot vairākus populārus mūziklus ar Fredu Astēru un Džindžeru Rodžersu galvenajās lomās. Vairāki pazīstami aktieri, kā Ketrina Hepbērna un Roberts Mičums, slavu iemantoja, piedaloties RKO filmās. Studija bija pazīstama arī ar vairākām kinokomēdijām, kurās galveno lomu atveidoja Kerijs Grānts. Studija producējusi un izplatījusi trīs no visu laiku pazīstamākajām filmām: "Karalis Kongs" (King Kong, 1933), "Pilsonis Keins" (1941) un "Brīnišķā dzīve" (1946). 1948. gadā uzņēmumu pārņēma Hovards Hjūzs. Studija viņa vadībā kļuva nesakārtota un piedzīvoja pagrimumu līdz to 1955. gadā pārņēma General Tire and Rubber Company. 1957. gadā studija pārtrauca producēšanu, bet divus gadus vēlāk beidza pastāvēt pavisam.