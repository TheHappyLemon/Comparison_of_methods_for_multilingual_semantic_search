Peroksisoma ir pūslītis eikariotu šūnās, kuru apņem vienkārša membrāna. Peroksisomās notiek lipīdu un taukskābju šķelšana (oksidēšana). Kā šķelšanas blakusprodukts rodas ūdeņraža peroksīds. Tas šūnai ir toksisks, tāpēc ferments katalāze to tūlīt sadala, veidojot H2O un O2. Daudz peroksisomu ir metaboliski aktīvās dzīvnieku šūnās — šūnās, kas nodrošina lipīdu vielmaiņu un aknu šūnās, kas atindē organismu, piemēram, šķeļot alkoholu. Arī augos ir peroksisomas. Dīgstošās sēklās tās sauc par glioksisomām. Tajās taukskābes oksidē līdz ogļhidrātiem, kurus izmanto kā enerģijas avotu augšanai. Lapās peroksisomas nodrošina skābekļa izlietošanu un fotosintēzei nepieciešamā CO2 atbrīvošanu. Visus pūslīšus, kuros ir kāds specifisks, no citosola saņemts ferments, tai skaitā peroksisomas, sauc par mikroķermenīšiem.