Tomass Millers (vācu: Thomas Müller; izrunā: [ˈtʰoː.mas ˈmʏ.lɐ]; dzimis 1989. gada 13. septembrī Veilheimā, Vācijā) ir vācu futbolists, spēlē pussarga un uzbrucēja pozīcijā, Vācijas futbola izlases dalībnieks. Kopš 2008. gada pārstāv Vācijas Bundeslīgas klubu Minhenes "Bayern". "Bayern" kluba sistēmā spēlējis visu savu profesionāļa karjeru, galvenajā kluba sastāvā spēlē kopš 2008. gada. "Bayern" sastāvā izcīnījis trīs Vācijas čempiontitulus, uzvaru UEFA Čempionu līgā. Vācijas izlasē spēlē kopš 2010. gada. Tās sastāvā ir izcīnījis trešo vietu 2010. gada FIFA Pasaules kausā, sasniedzis pusfinālu 2012. gada Eiropas čempionātā un spēlējis 2014. gada FIFA Pasaules kausā un 2016. gada Eiropas čempionātā. 2010. gada Pasaules kausa izcīņas finālturnīrā tika atzīts par turnīra labāko jauno spēlētāju, tāpat bija turnīra rezultatīvākais spēlētājs ar pieciem gūtiem vārtiem.