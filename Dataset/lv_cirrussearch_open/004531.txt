Terijs Fokss (angļu: Terry Fox, 1958. gada 28. jūlijs — 1981. gada 28. jūnijs) bija kanādiešu sabiedriskais aktīvists un atlēts. 1980. gadā ar amputētu labo kāju, kuras vietā bija protēze, viņš uzsāka skrējienu pāri Kanādai, ar kuru vēlējās savākt naudu onkoloģiskajiem pētījumiem un piesaistīt sabiedrības uzmanību saslimstībai ar vēzi. Lai arī metastāzes, kas bija izplatījušās viņa ķermenī, neļāva visā pilnībā realizēt mērķi, tomēr 143 dienās viņš pievarēja 5 373 kilometrus, kas galu galā viņam maksāja dzīvību. 1981. gadā pirmo reizi aizsākās Terija Foksa skrējiens, kas nākamajos gados izauga par pasaulē lielāko vienas dienas ziedojumu vākšanas skrējienu onkoloģiskajiem pētījumiem, kurā ik gadu piedalās miljoniem cilvēku vairāk kā sešdesmit valstīs pasaulē. Kopumā viņa vārdā nosauktajā fondā šajos gados ir savākti vairāk kā 500 miljoni Kanādas dolāru. Fokss bija distanču skrējējs un basketbola spēlētājs gan vidusskolā, gan arī vēlāk universitātē. 1977. gadā viņam tika konstatēts vēzis (osteosarkoma), kura dēļ Terija labā kāja tika amputēta. Viņš turpināja nodarboties ar sportu, izmantojot protēzi. Turklāt Fokss spēlēja arī basketbolu ratiņkrēslā Vankūverā, kur viņš kopā ar savu komandu uzvarēja trīs nacionālajās meistarsacīkstēs. 1980. gadā Terijs Fokss uzsāka Cerības maratonu pāri visai valstij, ar mērķi savākt naudu onkoloģiskajiem pētījumiem. Viņš cerēja, ka katrs kanādietis no 24 miljonu lielās nācijas varētu ziedot vismaz vienu dolāru šim mērķim. Cerības maratonu viņš uzsāka aprīlī, kad pašā sākumā veica nelielu skrējienu Ņūfaundlendā, pēc kura katru dienu viņš veica pilnu maratona distanci. Drīz vien viņš kļuva par valsts zvaigzni. Sasniedzis Ontārio viņš veica vairākas uzstāšanās un tikšanās ar uzņēmējiem, sportistiem un politiķiem, lai piesaistītu uzmanību saslimšanai ar vēzi un iegūtu naudu vēža pētījumiem. Fokss savu skrējienu bija spiests beigt pusceļā, kad vēzis bija jau skāris plaušas. Viņa cerības pabeigt skrējienu nepiepildījās, jo pēc deviņiem mēnešiem viņš nomira. Terijs Fokss bija jaunākais cilvēks, kas tika apbalvots ar Kanādas ordeni, kas ir augstākais Kanādas apbalvojums. 1980. un 1981. gadā viņu apbalvoja arī ar citiem augstiem apbalvojumiem atzīmējot viņa uzupurēšanos. Daudzas skolas, pētījumi centri, ielas, parki un citi objekti ir nosaukti viņa vārdā. Tāpat daudzviet Kanādā ir uzstādīti Foksam veltīti pieminekļi.