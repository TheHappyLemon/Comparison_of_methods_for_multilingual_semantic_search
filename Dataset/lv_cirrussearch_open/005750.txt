Ekvinokcija (latīņu: aequus — ‘vienāds’; nox — ‘nakts’) jeb vienādības ir brīdis, kad Saules centrs šķērso debess ekvatoru. Uz Zemes šāds brīdis ir divas reizes gadā. Pirmo reizi ekvinokcija ir martā (20. vai 21. martā), ko dēvē par pavasara ekvinokciju, bet otro reizi — septembrī (22. vai 23. septembrī), ko dēvē par rudens ekvinokciju. Ekvinokcijas brīdī terminators iet caur abiem Zemes poliem, bet dienas un nakts ilgumi ir aptuveni vienādi. Ekvinokcijas brīdī iestājas astronomiskais pavasaris vai astronomiskais rudens.