Svens Neiss (nīderlandiešu: Sven Nys; [svɛn nɛis]; dzimis 1976. gada 17. jūnijā Bonheidenā, Beļģijā) ir bijušais Beļģijas riteņbraucējs, kurš svarīgākās uzvaras guvis velokrosa sacensībās. Neiss savu līdzbiedru un velokrosa autoritāšu vidū tiek uzskatīts par vienu no visu laiku labākajiem velokrosa braucējiem. Neiss piedalījies arī divās Olimpiskajās spēlēs, startējot kalnu riteņbraukšanas (XCO) disciplīnā. 2008. gadā viņš izcīnīja devīto vietu, bet 2012. gadā nefinišēja. Svena Neisa dēls Tibo Neiss arī ir profesionāls riteņbraucējs, startē velokrosa un šosejas riteņbraukšanas sacensībās.