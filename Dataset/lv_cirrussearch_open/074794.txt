Red Hot Chili Peppers (dažkārt saīsināti saukta par RHCP) ir amerikāņu alternatīvā/fankroka mūzikas grupa. Grupa 1983. gadā dibināta Kalifornijā, ASV. Grupas sastāvā pašlaik ir dziedātājs Entonijs Kīdiss, basģitārists Flī, ģitārists Džons Frušante un bundzinieks Čads Smits. Grupas sastāvs 1980. gados bieži mainījās, vienīgi Kīdiss un Flī tajā darbojas jau no grupas pirmsākumiem. Red Hot Chili Peppers ir izdevuši 13 studijas albumus. Viņu pirmie albumi neguva īpaši lielus panākumus, bet 1991. gada albums Blood Sugar Sex Magik tika pārdots vairāk kā 14 miljonos eksemplāru, kas atnesa grupai starptautisku slavu. Arī turpmākie albumi bija komerciāli veiksmīgi, Californication (1999) pārdodot 16 miljonus kopiju. Grupa ir saņēmusi sešas Grammy balvas un grupai pieder daudzi rekordi, tai skaitā rekordi par visvairāk numur viens singliem (14), visvairāk kumulatīvo nedēļu topa pirmajā vietā (85) un visvairāk top desmit dziesmu Billboard Alternative Songs topā. 2012. gadā grupa tika uzņemta Rokenrola slavas zālē, bet 2022. gadā ieguva zvaigzni Holivudas Slavas alejā.