"Harijs Poters un Uguns biķeris" (angļu: Harry Potter and the Goblet of Fire) ir 2005. gada Apvienotās Karalistes un ASV fantāzijas piedzīvojumu filma, kuras režisors ir Maiks Ņūvels. Filma balstīta uz Dž. K. Roulingas tāda paša nosaukuma romānu, tā ir ceturtā filma "Harija Potera" filmu sērijā. Filmā attēlots Harija Potera ceturtais gads Cūkkārpā. Galvenās lomas filmā atveido Denjels Redklifs, Rūperts Grints un Emma Votsone. Filmas pirmizrāde notika 2005. gada 18. novembrī. Filmu nominēja 78. Kinoakadēmijas balvai kategorijā "Labākais mākslinieka darbs". Šī ir 2005. gada pasaules ienesīgākā filma nopelnot vairāk nekā 897 miljonus ASV dolāru.