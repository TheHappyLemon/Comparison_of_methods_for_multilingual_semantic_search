Tanšaņa (ķīniešu: 唐山, piņjiņs: Tángshān), ir prefektūras līmeņa municipalitāte Hebei provincē Ķīnas ziemeļaustrumos. Izvietojusies provinces austrumos Bohai jūras krastā. Robežojas ziemeļos ar Čendi, austrumos — ar Cjiņhuandao, bet rietumos — ar Tiaņdzjiņas municipalitāti. 1976. gadā Tanšaņu satricināja 7,6 balles stipra zemestrīce, kurā tika nopostīti 85 % pilsētas ēku un gāja bojā vismaz 255 000 iedzīvotāju. Tā bija trešā (pēc citiem datiem — otrā) nāvējošākā zemestrīce fiksētajā pasaules vēsturē.