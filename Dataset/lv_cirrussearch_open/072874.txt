Madrides "Atlético" (spāņu: Club Atlético de Madrid) ir profesionāla Spānijas futbola komanda no Madrides, kas spēlē Spānijas futbola čempionāta augstākajā līgā — Pirmajā divīzijā jeb La Liga. Klubs dibināts 1903. gadā. No 2017. gada mājas spēles aizvada Wanda Metropolitano stadionā (pirms tam: Visentes Kalderona stadionā). Atlético 11 reizes ir kļuvuši par Spānijas čempioniem un desmit reizes izcīnījuši Spānijas kausu. Komanda ir trīs reizes uzvarējusi UEFA Eiropas līgā, kā arī vienu reizi izcīnījusi UEFA Kausu ieguvēju kausu. Atlético futbolisti ir arī trīs reizes iekļuvuši UEFA Čempionu līgas (agrāk — Eiropas Čempionvienību kauss) finālā (1974., 2014. un 2016. gadā).