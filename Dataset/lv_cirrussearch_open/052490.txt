Veterāns (no latīņu: vetus — 'vecs') ir persona, kam ir salīdzinoši liela pieredze kādā konkrētā darbības laukā. Ar jēdzienu kara veterāns apzīmē jebkuru personu, kas ir pildījusi kara dienestu un atrodas atvaļinātas militārpersonas statusā. Bieži kara veterāni parasti piedalās militārajās parādēs, kas tiek atzīmētas, lai cildinātu vēsturiskas uzvaras vai notiek patriotisma nolūkos. Tāpat atsevišķās valstīs, piemēram, ASV ikgadu tiek atzīmēta Veterānu diena (ASV 11. novembris), kurā tiek godināti kara veterāni un tie karavīri, kas gājuši bojā. Daudzās valstīs kara veterāni ir tiesīgi saņemt valsts subsidētu pensiju, kas parasti tiek piešķirta par nopelniem aktīvā kara dienesta laikā. Lai iemūžinātu kara veterānu nopelnus valsts labā, dažkārt tiem par godu tiek atklāti memoriāli jeb piemiņas vietas kā, piemēram, Vjetnamas veterānu memoriāls Vašingtonā, ASV.