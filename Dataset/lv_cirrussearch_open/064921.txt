"Čārlijs un šokolādes fabrika" (angļu: Charlie and the Chocolate Factory) ir 2005. gada muzikāla fantāzijas filma, kuras režisors ir Tims Bērtons. Filmā galvenās lomas atveido Džonijs Deps, Fredijs Haimors, Deivids Kelijs, Helēna Bonema Kārtere, Noa Teilors, Misija Peila, Džeimss Fokss, Dīps Rojs un Kristofers Lī. Filma balstīta uz Roalda Dāla 1964. gada romānu ar tādu pašu nosaukumu. Filma stāsta par jauku, bet nabadzīgu puisi Čārliju, kurš kopā ar četriem citiem bērniem uzvar konkursā un dodas ekskursijā uz Villija Vonkas šokolādes fabriku. Pirmā grāmatas adaptācija "Villijs Vonka un šokolādes fabrika" iznāca 1971. gadā. Otro grāmatas adaptāciju Warner Bros. plānoja jau kopš 1991. gada. Pirms Bērtona iesaistes, režisori, kā Gērijs Ross, Robs Minkofs, Mārtins Skorsēze un Toms Šedjaks tika izskatīti režisora lomai, savukārt aktieri, kā Bills Marijs, Nikolass Keidžs, Džims Kerijs, Maikls Kītons, Breds Pits, Vills Smits, Ādams Sendlers un daudzi citi tika izskatīti Villija Vonkas lomai. Kad Bērtonu apstiprināja par režisoru, viņš nekavējoties piesaistīja Džoniju Depu un komponistu Deniju Elfmanu, ar kuriem viņš jau vairākkārt bija sadarbojies. Filmas "Čārlijs un šokolādes fabrika" pirmizrāde notika 2005. gada 10. jūlijā. Filma saņēma pozitīvas kritiķu atsauksmes, slavējot tās vizuālo stilu un tumšo toni. Filma guva arī finansiālus panākumus, nopelnot 475 miljonus ASV dolāru pie 150 miljonu budžeta. Tādējādi tā vēljoprojām ir visienesīgākā Dāla romāna adaptācija, kā arī otra ienesīgākā Bērtona filma. Filma nominēta 78. Kinoakadēmijas balvai kategorijā "Labākie kostīmi".