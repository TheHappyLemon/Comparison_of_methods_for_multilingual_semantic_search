Rafaels Puarē (franču: Raphaël Poirée; dzimis 1974. gada 9. augustā Rīvē, Francijā) ir bijušais franču biatlonists. Savas profesionāļa karjeras laikā bija vairāku turnīru medaļnieks. Viņš tiek uzskatīts par vienu no visu laiku labākajiem biatlonistiem. Piedalījās trijās olimpiskajās spēlēs (1998, 2002, 2006), 2002. gadā Soltleiksitijā izcīnīja 1 sudrabu un 1 bronzu, 2006. gadā Turīnā — 1 bronzu. Pasaules čempionātos izcīnīja 8 zelta, 3 sudraba un 7 bronzas medaļas. Visveiksmīgākais čempionāts viņam bija 2004. gadā, kad izcīnīja 3 zelta, 1 sudraba un 1 bronzas medaļu. Pasaules kausa posmu individuālajās distancēs izcīnīja 44 uzvaras, 39 reizes bija otrais un 20 reizes — trešais. Kopvērtējumā izcīnijis 4 uzvaras (1999/2000, 2000/2001, 2001/2002, 2003/2004), tāpat ieguvis vairākus Mazos globusus par uzvarām atsevišķu distanču kopvērtējumos. Pēc 2007. gada Pasaules čempionāta viņš paziņoja, ka beigs karjeru pēc 2006.—2007. gada Pasaules kausa sezonas beigām. R. Puarē 2000. gadā apprecējās ar titulēto Norvēģijas biatlonisti Līvu Grēti Šelbreidu. Viņiem ir dzimušas trīs meitas (pēc pirmās meitas piedzimšanas Līva Grēte spēja atgriezties profesionālajā sportā). 2013. gadā pāris paziņoja par šķiršanos.