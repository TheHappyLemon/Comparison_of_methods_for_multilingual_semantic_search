Hosē Alverto (Alberts) Puholss Alsantara (spāņu: José Alberto (Albert) Pujols Alcántara, izrunā: [puˈxols]; dzimis 1980. gada 16. janvārī Santodomingo, Dominikānā) ir profesionāls dominikāņu beisbolists, spēlē pirmās bāzes pozīcijā. Pašlaik (2012) pārstāv Augstākās beisbola līgas klubu Losandželosas "Angels" no Anahaimas, iepriekš visu karjeru aizvadījis Sentluisas "Cardinals". A. Puholss tiek uzskatīts par vienu no labākajiem aktīvajiem MLB spēlētājiem. MLB līgā debitēja 2001. gada 2. aprīlī. Debijas sezonā (2001. gads) viņš tika atzīts par Nacionālās līgas labāko debitantu un kopš tā laika deviņas reizes piedalījies Visu zvaigžņu spēlē un trīs reizes ir ieguvis Nacionālās līgas sezonas vērtīgākā spēlētāja titulu. 2006. gadā "Cardinals" sastāvā izcīnīja uzvaru Pasaules sērijā, tāpat Pasaules sērijā uzvarēja arī 2011. gadā. 2011. gada decembrī viņš parakstīja 10 gadu līgumu ar Losandželosas "Angels" no Anahaimas. Pēc 2011. gada sezonas beigām A. Puholss bija līderis starp aktīvajiem spēlētājiem atsistajos sitienos (32,8%), kā arī daudzos citos rādītājos. ESPN vērtējumā viņš tika atzīts par 2000. gadu labāko spēlētāju.