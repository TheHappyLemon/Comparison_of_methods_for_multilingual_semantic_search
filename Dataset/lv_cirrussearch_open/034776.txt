Klauss Barbjē (vācu: Klaus Barbie; dzimis 1913. gada 25. oktobrī Bonnā, Vācijā, miris 1991. gada 23. septembrī ieslodzījumā Lionā, Francijā) bija vācu virsnieks Otrā pasaules kara laikā, Gestapo un SS struktūru dalībnieks. 1942. gadā tika nozīmēts par Lionas Gestapo priekšnieku Višī Francijā, kur izcēlās ar īpašu nežēlību. Pats personīgi spīdzināja ieslodzītos, par ko ieguvis iesauku "Lionas miesnieks". NSDAP biedrs kopš 1937. gada. 1941. un 1942. gadā bija atbildīgais par ebreju jautājumiem Hāgā, līdz tika norīkots vadīt Gestapo nodaļu Lionā. Tuvojoties kara nobeigumam "Lionas miesnieks" bēga no Francijas uz Vāciju, bet pēc tam viņam izdevās nesodītam emigrēt uz Dienvidameriku, kur slēpties palīdzēja arī kļūšana par ASV militārā izlūkdienesta CIC aģentu. Francijā 1947. gadā K. Barbjē tika aizmuguriski notiesāts ar nāves sodu par kara noziegumiem (tādu pašu soda mēru viņam piesprieda vēl divās tiesas prāvās 1952. un 1954. gadā). Tomēr tikai 1983. gadā viņa atrašanās vieta tika atklāta, viņš tika apcietināts Bolīvijā un izdots Francijai. Vēlreiz notiesāts par noziegumiem pret cilvēci 1987. gadā, piespriežot mūža ieslodzījumu. 1991. gadā K. Barbjē mira cietumā no vēža.