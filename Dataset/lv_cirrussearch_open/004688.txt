Mati Nikenens (somu: Matti Ensio Nykänen, izrunā: [ˈmɑtːi ˈnykænɛn]; dzimis 1963. gada 17. jūlijā, miris 2019. gada 4. februārī) bija somu tramplīnlēcējs. Divās olimpiskajās spēlēs (1984, 1988) viņš izcīnīja 5 medaļas, no kurām 4 bija zelta. Vēl izcīnījis 9 medaļas Pasaules čempionātos (5 zelti) un 22 Somijas čempionāta medaļas (13 zelti). M. Nikenens ir vienīgais tramplīnlēcējs pasaulē, kas ir uzvarējis Olimpiskajās spēlēs, Pasaules čempionātā un ski flying Pasaules čempionātā, Pasaules kausa kopvērtējumā un četru tramplīnu turnīrā. 4 reizes triumfēja Pasaules kausa kopvērtējumā (1983, 1985, 1986, 1988). M. Nikenens bijis arī veiksmīgs mūziķis. Izdevis trīs studijas albumus Yllätysten yö (1992), Samurai (1993) un Ehkä otin, ehkä en (2006). Viņš kļuva par otro Olimpisko čempionu pēc Tapio Rautavāra, kas ar savu mūzikas albumu ir ieguvis zelta disku Somijā. Viņa pirmais albums Yllätysten yö tika pārdots vairāk nekā 25 000 kopiju. Abi pārējie albumi nebija tik komerciāli veiksmīgi.