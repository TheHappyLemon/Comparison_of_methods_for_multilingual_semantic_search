Kristofers "Kriss" Frūms (angļu: Christopher "Chris" Froome; dzimis 1985. gada 20. maijā Nairobi) ir profesionāls Lielbritānijas šosejas riteņbraucējs, kurš pārstāv UCI ProTeam komandu Ineos Grenadiers. Frūms ir uzvarējis visās lielajās tūrēs: Tour de France, Giro d'Italia un Vuelta a España un ir viens no panākumiem bagātākajiem Tour de France dalībniekiem — šajās sacensībās uzvarējis četras reizes (2013., 2015., 2016. un 2017. gadā). Frūms ir dzimis Kenijā un uzaudzis Dienvidāfrikā, bet kopš 2008. gada pavasara ir braucis ar Lielbritānijas izsniegto licenci, pamatojoties ar savu pasi un vecvecāku dzimteni. Viņš tiek uzskatīts par spēcīgu kalnu un individuālo braucēju, kurš pretendē uz kopvērtējuma uzvaru daudzdienu sacensībās. Kriss Frūms pārcēlās uz Eiropu, lai attīstītu karjeru, bet par profesionāli kļuva tikai 22 gadu vecumā.