"Itālijas variants" (itāļu: The Italian Job) ir 1969. gada Apvienotās Karalistes kinokomēdija, kuras režisors ir Pīters Kolinsons. Filmā galvenās lomas atveido Maikls Keins, Noels Kauards un Benijs Hills. Filma stāsta par noziedznieku Čārliju Krokeru (Keins), kurš, tikko atbrīvots no cietuma, izveido grupu, lai nozagtu zeltu no bruņota auto Turīnā, Itālijā. "Itālijas variants" pirmizrāde notika 1969. gada 5. jūnijā un to izlaida Paramount Pictures. Filmas mūzikas autors ir Kvinsijs Džonss, bet dziesmas izpilda Mets Monro. Filma saņēma pozitīvas kritiķu atsauksmes, kritiķiem īpaši slavējot Keina un Kauarda aktierspēli. "Itālijas variants" kļuva par britu kino kulta simbolu. 1999. gadā Britu Kinoinstitūts filmu ierindoja sava visu laiku labāko britu filmu saraksta 36. vietā. Vairākas filmas epizodes ir kļuvušas atpazīstamas un slavenas, īpaši filmas noslēgums un Keina pēdējais pateiktais teikums. 2003. gadā filmai iznāca rīmeiks "Itālijas variants".