"Jauns mēness" (angļu: The Twilight Saga: New Moon) ir 2009. gada ASV romantiska fantāzijas filma, kuras režisors ir Kriss Veics. Filma uzņemta pēc tāda paša nosaukuma Stefanijas Meieres romāna. Šī ir "Krēslas sāgas" otrā daļa un turpinājums 2008. gada filmai "Krēsla". Galvenās lomas filmā attēlo Kristena Stjuarta, Roberts Patinsons un Teilors Lautners. Filmēšana norisinājās Vankūverā, Kanādā, 2009. gada martā un Montepulciāno, Itālijā, 2009. gada maijā. Filmas pirmizrāde notika 2009. gada 16. novembrī Losandželosā. ASV kinoteātros to demonstrēja kopš 2009. gada 20. novembra. Nākamā filmas daļa "Aptumsums" iznāca 2010. gadā.