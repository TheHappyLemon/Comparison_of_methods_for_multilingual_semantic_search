Drafts (angļu: draft) ir process, kurā noteikti spēlētāji tiek iedalīti dažādās sporta komandās. Draftā komandas izvēlas pieejamos spēlētājus, komandai pēc tam ir ekskluzīva iespēja noslēgt līgumu ar šo spēlētāju, nevienai citai komandai nav tiesību noslēgt līgumu ar attiecīgo spēlētāju (izņemot maiņas darījumos iegūtos spēlētājus). Parasti draftā tiek izraudzīti spēlētāji, kas nesen ir kļuvuši tiesīgi spēlēt attiecīgajā līgā. Tie var būt universitāšu, vidusskolu, junioru komandu spēlētāji vai spēlētāji no citām valstīm, šī robeža ir atkarīga no katra kontrētā sporta veida. Drafts novērš dārgus "solīšanas karus" par jaunajiem talantiem un nodrošina to, ka neviena komanda neparaksta līgumus ar visiem labākajiem jaunajiem spēlētājiem, kas varētu padarīt līgas komandas mazāk konkurētspējīgas. Parasti komandas, kam iepriekšējā sezonā slikti veicies, iegūst iespēju izraudzīties kā vienas no pirmajām. Dažkārt tiek rīkotas loterijas, lai komandas apzināti nezaudētu. Vēl pastāv paplašināšanās drafts, kurā tikko dibināta komanda izvēles sev spēlētājus no citu komandu spēlētājiem, un dispersal drafts, kurā līgas atlikušās komandas sadala spēlētājus no tikko eksistēt beigušās komandas spēlētājiem. Pirmais oficiālais drafts notika 1935. gadā amerikāņu futbola NFL līgā, pēc tam to savā līgā ieviesa basketbola NBA (1947), hokeja NHL (1963) un beisbola MLB (1965). Parasti drafti tiek rīkoti Ziemeļamerikas lielajās profesionālajās līgās, tomēr arī citur pastāv drafta sistēma (piemēram, Indijā kriketā, Austrālijā austrāliešu futbolā, Krievijā hokejā).