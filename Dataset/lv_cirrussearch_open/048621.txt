Era Istrefi (dzimusi 1994. gada 4. jūlijā Prištinā) ir Kosovas dziedātāja un dziesmu autore. Viņas tēvs Nezirs Istrefi bija žurnālists, bet māte Suzana Tahirsilaja bija dziedātāja, kura 2004. gadā pēc Nezira nāves pameta darbu izklaides industrijā. Eras māsa Nora Istrefi arī ir dziedātāja. Viņa ir izlaidusi vairākus singlus gan savā dzimtajā albāņu valodā, gan arī angļu valodā. Pirmais viņas singls, Mani Për Money, tika izlaists 2013. gadā. 2015. gada 30. decembrī tika izlaista dziesma BonBon, kas ieguva plašu popularitāti arī starptautiski, iekļūstot Vācijas, Francijas, Austrijas un vairāku citu valstu mūzikas topos. Šī dziesma pārsvarā ir rakstīta albāņu valodā ar dažām frāzēm angļu valodā. Tās oficiālais video portālā YouTube ir ieguvis vairāk par 600 miljoniem skatījumu. 2016. gada 27. jūlijā tika izlaista šīs dziesmas versija angļu valodā. Pēc šī singla panākumiem, viņa noslēdza līgumus ar ierakstu kompānijām Sony Music Entertainment un Ultra Music. Viņa, kopā ar Nicky Jam un Villu Smitu piedalījās dziesmā Live It Up, kas tika izvēlēta par 2018. gada FIFA Pasaules kausa oficiālo dziesmu.