Datu posma jeb kanāla slānis (angļu: Data link layer) ir 2. slānis 7 slāņu OSI un 5 slāņu TCP/IP modeļos. Tas apkalpo tīkla slāni un izmanto fizikālā slāņa funkcijas. Grāmatās, kas izdotas līdz apmēram 1992. gadam, lietoja kanāla slāņa jēdzienu. Šis slānis pārsūta datus starp tīkla ierīcēm (nodes) lokālā tīkla segmentos vai starp divām ierīcēm globālajos tīklos. Kanāla slānis nodrošina iespēju pārsūtīt datus un identificēt pārsūtīšanas kļūdas. Pazīstamākie kanāla slāņa protokoli ir ethernet, kuru lieto lokālajos tīklos (broadcast tīklos) un PPP, kuru lieto point-to-point savienojumiem, kādi dominē globālajos tīklos. Datu posma slānis parasti sadala ienākošos datus kadros, ja nepieciešams nodrošina adresāciju, un kadrus nodod fizikālajam slānim nosūtīšanai. Tādā pašā veidā, no ienākošo datu plūsmas tiek izdalīti kadri, pārbaudīta kontrolsumma un dati nodoti tālāk tīkla slānim.