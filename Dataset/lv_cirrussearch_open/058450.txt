Migels Anhels "Mičels" Salgado Fernandess (spāņu: Miguel Ángel "Míchel" Salgado Fernández, dzimis 1975. gada 22. oktobrī) ir bijušais Spānijas futbolists, spēlēja labās malas aizsarga pozīcijā, bijis Spānijas futbola izlases dalībnieks. Pēc sekmīga karjeras sākuma Celta Vigo komandā, Salgado 1999. gadā pievienojās vienam no Spānijas spēcīgākajiem klubiem Real Madrid. Real Madrid sastāvā Salgado nospēlēja 10 gadus, kuru laikā viņš izcīnīja četrus La Liga titulus, divreiz uzvarēja UEFA Čempionu līgā, kā arī ieguva vienu UEFA Superkausu un vienu Starpkontinentālo kausu. Vēlāk trīs sezonas spēlēja Anglijas komandā Blackburn Rovers. Spānijas futbola izlases sastāvā piedalījies 53 mačos. Piedalījies 2000. gada Eiropas čempionātā un 2006. gada FIFA Pasaules kausā.