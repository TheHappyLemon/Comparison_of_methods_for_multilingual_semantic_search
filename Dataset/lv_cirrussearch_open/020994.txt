Snova (angļu: Snow Island) vai Nevada (spāņu: Isla Nevada) ir sala Dienvidšetlendas salu arhipelāgā Antarktikā. Izvietojusies arhipelāga dienvidrietumos. Ap 5 km platais Mortona šaurums ziemeļaustrumos to atdala no Livingstona salas un Ragidas, bet ap 40 km platais Boida šaurums dienvidaustrumos — no Smita salas. Lielāko daļu salas teritorijas klāj ledājs, kas salas vidienē paceļas virs 250 m vjl. Krasti roboti, piekrastē daudz nelielu saliņu un klinšu. Salu 1819. gada 19. februārī atklāja britu kapteinis Viljams Smits. Salu ap 1820. gadu aptuveni nokartēja amerikāņu vaļu mednieki un nosauca par Monro salu (Monroe Island) vai nu par godu ASV prezidentam Džeimsam Monro, vai arī Natenjela Pālmera kuģim James Monroe. Saukta arī par Prezidenta salu (President Island) vai Bezilholas salu (Basil Hall's Island). Vēlāk aprakstoši nosaukta par Sniega salu (Snow Isle), nosaukumu kartēs tulkojot arī citās valodās, tajā skaitā spāņu (Isla Nevada). 1821. gada janvārī salu atkārtoti atklāja Krievijas Antarktiskā ekspedīcija Fabiāna fon Belinshauzena vadībā un nosauca par Malojaroslavecas salu (остров Малоярославец) par godu 1812. gada kaujas vietai.