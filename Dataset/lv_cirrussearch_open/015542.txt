Lielbērze ir ciems Dobeles novada Auru pagastā. Izvietojies pagasta ziemeļdaļā Bērzes labajā krastā pie autoceļa P97 10 km no pagasta centra Auriem, 4 km no novada domes Dobelē un 85 km no Rīgas. Apdzīvotā vieta izveidojusies ap Lielbērzes muižas (Groß-Bersen) centru, kurā 1935. gadā Rīgas pilsētas aizgādības valde ierīkoja nespējnieku sanatoriju tuberkulozes slimniekiem. Vēlākos gados tā pārveidota par tuberkulozes slimnīcu, kas slēgta 2009. gadā. Kopš 2010. gada 1. aprīļa bijušajās slimnīcas telpās darbojas Valsts sociālās aprūpes centra «Zemgale» filiāle «Īle», kas sniedz pakalpojumus personām ar smagiem garīga rakstura traucējumiem no 18 gadu vecuma, pirmās un otrās grupas invalīdiem. Vietējas nozīmes arhitektūras piemineklis ir Lielbērzes kapsētas (Barona kapu) kapliča, kapos apglabāts ģenerālis Ādams Johans fon Fītinghofs, dabas piemineklis — Lielbērzes parks.