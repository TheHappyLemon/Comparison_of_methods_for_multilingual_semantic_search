FIBA Āfrikas čempionāts basketbolā (angļu: FIBA Africa Championship) ir galvenais vīriešu basketbola izlašu turnīrs Āfrikā, kurā tiek noteikta kontinenta spēcīgākā valstsvienība. Turnīru organizē FIBA Africa. Līdz 2015. gadam katrs čempionāts bija arī kā kvalifikācijas turnīrs Olimpiskajām spēlēm vai Pasaules čempionātam. Kopš 2017. gada FIBA kontinentālie turnīri vairs nav kā atlase uz Olimpiskajām spēlēm vai Pasaules čempionātiem. Āfrikas čempionāts basketbolā notiek kopš 1962. gada. Pašreizējie Āfrikas čempioni ir Tunisijas izlases spēlētāji. Savukārt panākumiem bagātākā izlase ir Angolas izlase, kura ir izcīnījusi 11 titulus.