Teātris An der Wien jeb Teātris pie Vīnes upes (vācu: Theater an der Wien) ir 1801. gadā uzcelts operteātris Austrijas galvaspilsētas Vīnes Mariahilfas rajonā. Arī mūsdienās teātra repertuārā ir operas un mūzikli. Kaut arī teātra nosaukums liecina, ka tas atrodas pie Vīnes upes, mūsdienās tā novadīta pazemē, izveidojot Našmārkta tirgu. Teātri dibinājis Mocarta operas "Burvju flauta" libretists Emanuels Šikanēders. Teātrī pasaules pirmizrādes piedzīvojuši daudzi pazīstami muzikālie darbi, tostarp daudzi Bēthovena darbi, kurš kādu laiku dzīvoja teātra ēkā. Sevišķu uzplaukumu teātris piedzīvoja 19. gadsimta beigās — 20. gadsimta sākumā, kad Vīnē attīstījās operete. Pēc Otrā pasaules kara ēkā kādu laiku darbojās Vīnes Valsts opera, jo tās ēka bija sabombardēta. Pazīstamākie darbi, kas piedzīvojuši pasaules pirmizrādi teātrī: 1803. gads — Ludvigs van Bēthovens, 2. simfonija 1803. gads — Ludvigs van Bēthovens, 3. klavierkoncerts 1805. gads — Ludvigs van Bēthovens, 3. simfonija 1805. gads — Ludvigs van Bēthovens, operas Fidelio pirmā versija 1806. gads — Ludvigs van Bēthovens, vijoļkoncerts 1808. gads — Ludvigs van Bēthovens, 5. simfonija 1808. gads — Ludvigs van Bēthovens, 6. simfonija 1808. gads — Ludvigs van Bēthovens, 4. klavierkoncerts 1874. gads — Johans Štrauss, operete Sikspārnis 1885. gads — Johans Štrauss, operete Čigānu barons 1905. gads — Francs Lehārs, operete Jautrā atraitne 1909. gads — Francs Lehārs, operete Grāfs fon Luksemburgs 1924. gads — Imre Kālmāns, operete Grāfiene Marica