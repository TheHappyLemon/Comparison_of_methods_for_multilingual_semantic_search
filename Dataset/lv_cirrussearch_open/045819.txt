Krišjāņa Barona muzejs ir memoriālais muzejs Rīgā, kura ekspozīcija veltīta izcilajam latviešu folkloristam, rakstniekam un publicistam Krišjānim Baronam. Muzejs atrodas Krišjāņa Barona ielā 3-5. Tas atklāts 1985. gada 31. oktobrī, Krišjāņa Barona simtajā dzimšanas dienā. Muzejs ir iekārtots Kr. Barona dēla Kārļa Barona dzīvoklī, kas atrodas ēkas 4. stāvā. Šeit Dainu tēvs pavadīja savas dzīves pēdējos 4 gadus. Uz šo dzīvokli Krišjānis Barons pārcēlās 1919. gadā no Burtnieku nama Vecmīlgrāvī. Muzeja ekspozīcija iepazīstina ar Krišjāņa Barona dzīvi un darbu. Šeit skatāma arī viena no divām Dainu skapja kopijām (otra atrodas Krievijā, bijušajā Stankeviču muižā, kur Barons uzsāka savu darbu pie latviešu tautas dziesmu vākšanas un kārtošanas). Muzejā atrodas arī folkloristam piederējušais šūpuļkrēsls. Muzejā pieejama arī plaša skaņu un videoierakstu krātuve par tautas mūziku un baltu senvēsturi. Iespējams noklausīties lekcijas par latviešu folkloru un literatūras vēsturi. Regulāri tiek rīkotas dažādas izstādes, muzejpedagoģiskās programmas, tematiski folkloras (rotaļu un dziedāšanas) vakari, kā arī pasākumi bērniem. Muzejs piedāvā arī ekskursijas pa Kr. Barona darba un dzīves vietām Rīgā, kā arī pa viņa piemiņas vietām Kurzemē.