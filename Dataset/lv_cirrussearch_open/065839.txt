Gorontalo (indonēziešu: Gorontalo, gorontalu: Hulontalo) ir Indonēzijas pirmās pakāpes administratīvā iedalījuma vienība. Izvietojusies valsts vidusdaļā, aizņem Minahasu pussalas rietumdaļu Sulavesi salas ziemeļos, kā arī vairākas nelielas saliņas un koraļļu rifus tās piekrastē. Austrumos robežojas ar Ziemeļsulavesi provinci, rietumos — ar Centrālās Sulavesi provinci. Administratīvi iedalās vienā pilsētā (provinces galvaspilsēta Gorontalo) un 5 apriņķos. Province izveidota 2000. gadā, nodalot gorontalu apdzīvotos apriņķus no pārsvarā minahasu apdzīvotās Ziemeļsulavesi provinces.