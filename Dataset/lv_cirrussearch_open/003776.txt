Zilās žagatas (Urocissa) ir viena no vārnu dzimtas (Corvidae) ģintīm, kas apvieno 5 sugas. Tās dzīvo Āzijas dienvidos un dienvidaustrumos. Zilās žagatas ir ļoti koši un krāsaini putni. Tām ir raksturīgs koši zils apspalvojums uz muguras, bet vēders, galva un spārni var būt dažādās kontrastainās, košās krāsās. Knābis, kājas un acu riņķi parasti ir koši sarkani. Izņēmums ir zeltknābja žagata, kurai knābis ir gaišā, zeltainā krāsā, bet acu riņķi ir melni. Jaunie putni, kamēr nav sasnieguši dzimumbriedumu, nav tik koši, zilās spalvas ir pelēcīgas.