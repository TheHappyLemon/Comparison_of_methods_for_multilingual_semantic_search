Eriks Geretss (nīderlandiešu: Eric Gerets, dzimis 1954. gada 18. maijā) ir Beļģijas futbola treneris un bijušais futbolists, spēlēja labās malas aizsarga pozīcijā, bijušais Beļģijas futbola izlases dalībnieks. Savu karjeras lielāko posmu aizvadījis Beļģijas komandā Standard Liege, ar ko izcīnījis divus Beļģijas Pirmās divīzijas titulus un vienu Beļģijas kausu, un Nīderlandes komandā PSV Eindhoven, ar ko izcīnījis sešus Eredivisie titulus, trīs Nīderlandes kausus un 1987–88. gada sezonā, kā komandas kapteinis, uzvarējis Eiropas kausā. Savas karjeras spožākajā brīdī Geretss tika uzskatīts par vienu no Eiropas labākajiem labās malas aizsargiem. Viņš tiek uzskatīts arī par vienu no visu laiku labākajiem Beļģijas futbolistiem. Beļģijas futbola izlases sastāvā piedalījies 1982., 1986. un 1990. gada FIFA Pasaules kausā, kā arī 1980. gada Eiropas čempionātā. Kā treneris strādājis vairākos spēcīgos klubos. Viņš ir viens no sešiem treneriem, kuri ir uzvarējuši vismaz četros nacionālajos čempionātos (Beļģijā, Nīderlandē, Turcijā, Saūda Arābijā un Katarā).