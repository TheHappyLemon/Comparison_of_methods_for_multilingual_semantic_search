"Džungļu grāmata" (angļu: The Jungle Book) ir 2016. gada ASV fantāzijas piedzīvojumu filma. Filmas režisors un līdzproducents ir Džons Favro, producentu studija Walt Disney Pictures un scenārija autors Džastins Markss. Filma balstīta uz Radjarda Kiplinga tāda paša nosaukuma darba un 1967. gada tāda paša nosaukuma Volta Disneja animācijas filmas motīviem. "Džungļu grāmata" ir aktierfilmas un datora radītu attēlu (CGI) apvienojums, kas parāda Maugļa stāstu. Maugļa lomu atveido Nīls Seti, dzīvnieku balsis ieskaņojuši Bills Marijs, Bens Kingslijs, Idriss Elba, Lupita Ņono, Skārleta Johansone, Džankarlo Espozito un Kristofers Volkens. Favro, Markss un producents Braihems Teilors filmas stāstu veidoja, izmantojot gan Disneja animēto adaptāciju, gan Kiplinga oriģinālo stāstu. Filmas pasaules pirmizrāde norisinājās 2016. gada 15. aprīlī. Tā saņēma pozitīvas kritiķu atsauksmes un labus kases ieņēmumus, ienesot veidotājiem vairāk kā 966 miljonus ASV dolāru, un kļūstot par piekto ienesīgāko 2016. gada filmu. Filma saņēma Amerikas Kinoakadēmijas balvu kategorijā "Labākie vizuālie efekti".