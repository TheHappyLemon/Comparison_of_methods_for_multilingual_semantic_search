Gajs Teodors Sebastjans (angļu: Guy Theodore Sebastian; dzimis 1981. gada 26. oktobrī) ir Malaizijā dzimis austrāliešu dziedātājs un dziesmu autors. 2003. gadā uzvarējis šova Australian Idol pirmajā sezonā. Mūziķa karjeras laikā ir izdevis septiņus studijas albumus, divus EP ierakstus, vienu labāko dziesmu izlasi. Astoņi no viņa albumiem ir ierindojušies Austrālijas albumu topa pirmajā desmitniekā, divi no tiem — pirmajā vietā. 12 Sebastjana izdotie singli iekļuvuši valsts topa pirmajā desmitniekā, 6 no tiem — pirmajā vietā. Viņš ir vienīgais vīrietis Austrālijā, kura seši singli ierindojušies topa pirmajā vietā (ieņem trešo vietu starp visiem Austrālijas māksliniekiem). 24 reizes ticis nominēts ARIA mūzikas balvai, to vairākas reizes ir arī saņēmis. 2015. gadā, Eirovīzijas dziesmu konkursa 60 gadu jubilejas gadā, kļuva par pirmo Austrālijas pārstāvi Eirovīzijas dziesmu konkursa vēsturē. Viņa izpildītā dziesma Tonight Again Eirovīzijas finālā ierindojās 5. vietā.