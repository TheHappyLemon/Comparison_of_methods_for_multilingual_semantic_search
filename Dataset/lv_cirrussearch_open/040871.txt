Čīro Immobile (itāļu: Ciro Immobile; dzimis 1990. gada 20. februārī) ir Itālijas futbolists, uzbrucējs, Itālijas futbola izlases dalībnieks. Kopš 2016. gada spēlē A sērijas kluba Romas "Lazio" sastāvā. Trīs reizes kļuvis par A sērijas rezultatīvāko spēlētāju, gūstot visvairāk vārtu sezonā: 2013.—2014. (22 vārti), 2017.—2018. (29 vārti) un 2019.—2020. (36 vārti) gada sezonās. Pēdējais no tiem ir arī atkārtots A sērijas rekords gūto vārtu ziņā sezonas laikā. 2019.—2020. gada sezonā kļuva par Eiropas Zelta zābaka ieguvēju.