Ļevs Tolstojs (krievu: Лев Николаевич Толстой; dzimis 1828. gada 9. septembrī, miris 1910. gada 20. novembrī) bija krievu rakstnieks, pedagogs un domātājs. Dzimis Jasnaja Poļanas muižā (Tulas guberņā). Studējis Kazaņas Universitātē (1844—1847). Piedalījies Kaukāza un Krimas karā (1851—1855) un šajā laikā uzsācis savu literāro darbību. Jasnaja Poļanā organizēja skolu zemnieku bērniem un kopā ar pieaicinātiem pedagogiem strādāja par pedagogu no 1859. gada. Pēc šīs skolas parauga tika organizētas vairākas citas skolas zemnieku bērniem. Skolā pedagoģiskais darbs balstījās uz ticību bērnu radošajiem spēkiem, humānu attieksmi dvēseliskajā audzināšanā, centieniem attīstīt prāta darbību. Pēc skolu slēgšanas (1862) sāk rakstīt "Karu un mieru". Pēc tā pabeigšanas (1870), uzrakstīja "Ābeci", vairākas "Grāmatas lasīšanai", kā arī darbus metodikā. Pēc tam iedziļinājies rakstniecības un filozofiski reliģisku problēmu risināšanā.