"Zaļā zona" (angļu: Green Zone) ir 2010. gada Francijas, Spānijas, ASV un Apvienotās Karalistes spraiga sižeta trillera filma, kuras režisors ir Pols Grīngrass. Filmā galvenās lomas atveido Mets Deimons, Gregs Kinīrs, Brendans Glīsons, Eimija Raiena, Halīds Abdalla un Džeisons Aizekss. Filma balstīta uz žurnālista Radživa Čandrasekarana 2005. gada grāmatu Imperial Life in the Emerald City. Grāmata dokumentēja dzīvi Zaļajā zonā Bagdādē, 2003. gada iebrukuma Irākā laikā. Filmas galvenie tēli ir ģenerālis Mohameds Al-Rāvi (Igals Naors), kas iebrukuma laikā slēpjas Bagdādē, un ASV Armijas kapteinis Rojs Millers (Mets Deimons), kura uzdevums ir ar komandu meklēt irākiešu masu iznīcināšanas ieročus. Millers atklāj, ka lielākā daļa viņām sniegtās informācijas ir nepareiza. Viņa centienus noskaidrot patiesību bloķē ASV Aizsardzības departamenta amatpersona Klārks Paundstouns (Gregs Kinīrs). Filmas "Zaļā zona" pirmizrāde notika 2010. gada 26. februārī un to izplatīja Universal Pictures un StudioCanal. Filma saņēma atšķirīgus kritiķu vērtējumus un bija finansiāli neveiksmīga, nopelnot tikai 94,9 miljonus ASV dolāru pie 100 miljonu budžeta. Tīmekļa vietnē Rotten Tomatoes filmai ir 53% vērtējums.