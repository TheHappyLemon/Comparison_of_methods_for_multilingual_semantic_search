Serbu, horvātu un slovēņu karaliste (vēlākais nosaukums: Dienvidslāvijas karaliste) piedalījās 1928. gada vasaras olimpiskajās spēlēs, kas norisinājās Nīderlandes galvaspilsētā Amsterdamā no 1928. gada 28. jūlija līdz 12. augustam. Šī bija trešā reize, kad Dienvidslāvija piedalījās vasaras olimpiskajās spēlēs. 1928. gada vasaras olimpiskajās spēlēs Dienvidslāviju pārstāvēja 34 sportisti (visi vīrieši), kuri startēja 6 olimpiskajos sporta veidos. Visvairāk sportistu no individuālajiem sporta veidiem startēja vingrošanā. Savukārt vienīgais komandu sporta veids, kurā bija pārstāvēta Dienvidslāvija šajās vasaras olimpiskajās spēlēs bija futbols. Dienvidslāvija šajās vasaras olimpiskajās spēlēs izcīnīja 5 olimpiskās medaļas (1 zelta, 1 sudraba un 3 bronzas medaļas). Visas šīs medaļas tika izcīnītas vingrošanā. Leons Štukeļs jau izcīnītajām divām zelta medaļām iepriekšējās 1924. gada Parīzes spēlēs, šajās spēlēs pievienoja vēl 3 medaļas (1 zelta un 2 bronzas medaļas). Dienvidslāvijas karognesējs olimpisko spēļu atklāšanas ceremonijā bija vieglatlēts Dimitrije Stefanovičs.