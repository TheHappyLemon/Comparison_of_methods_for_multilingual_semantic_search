2011. gada 7. septembrī avarēja lidmašīna Jak-42, kurā atradās Kontinentālās hokeja līgas (KHL) hokeja kluba Jaroslavļas "Lokomotiv" spēlētāji un kluba personāls, tajā skaitā latvietis Kārlis Skrastiņš. Lidmašīna avarēja 2011. gada 7. septembrī plkst. 16.02 pēc Maskavas laika (15.02 pēc Rīgas laika) 2,5 km attālumā no Tunošas lidostas (pacelšanās vieta), kas atrodas netālu no Jaroslavļas, Krievijā. Tika ieplānota "Lokomotiv" spēlētāju došanās uz 2011.—2012. gada KHL sezonas pirmo spēli Minskā, Baltkrievijā. Lidmašīnā atradās spēlētāji no Krievijas, Baltkrievijas, Latvijas, Vācijas, Čehijas, Slovākijas un Zviedrijas. Par lidmašīnas avārijas iemeslu tika minēts pacelšanās brīdī nesasniegtais nepieciešamais augstums. Lidmašīnā atradās 37 pasažieri un 8 apkalpes locekļi. Avārijā izdzīvoja viens no apkalpes locekļiem, kā arī "Lokomotiv" hokejists Aleksandrs Gaļimovs. Tai pašā dienā oficiāli tika apstiprināta informācija par K. Skrastiņa bojāeju. 12. septembrī slimnīcā Maskavā no smagiem ķermeņa apdegumiem mira arī avārijā izdzīvojušais A. Gaļimovs. Līdz ar šo avāriju tika pārtraukta KHL sezonas atklāšanas spēle starp Ufas "Salavat Julajev" un Mitišču "Atlant". Starptautiskās Hokeja federācijas (IIHF) prezidents Renē Fāzels šo avāriju nosaucis par "vienu no tumšākajām dienām hokeja vēsturē".