Lerija O'Braiena čempionu balva (angļu: Larry O'Brien Championship Trophy) tiek piešķirta tai Nacionālās basketbola asociācijas komandai, kas uzvar finālsērijā katras sezonas noslēgumā. Pašreizējā balva tika ieviesta 1977. gadā, līdz 1984. gadam tā bija pazīstama kā Voltera A. Brauna balva (Walter A. Brown Trophy). Pašreizējais balvas nosaukums ir no 1984. gada, kad tā tika nosaukta par godu bijušajam NBA komisāram Lerijam O'Braienam, kurš bija līgas vadītājs laika posmā no 1975. līdz 1983. gadam. Par pirmajiem balvas ieguvējiem kļuva Bostonas "Celtics", kas 1984. gada finālsērijā uzvarēja Losandželosas "Lakers". Pašreizējie balvas īpašnieki ir Milvoki "Bucks", kas uzvarēja 2021. gada finālsērijā.