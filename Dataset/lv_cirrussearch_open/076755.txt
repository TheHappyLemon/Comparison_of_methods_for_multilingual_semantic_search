Andrea Bočelli (itāļu: Andrea Bocelli; dzimis 1958. gada 22. septembrī) ir itāliešu tenors. Ierakstījis vairāk nekā divdesmit klasiskās un popmūzikas diskus un septiņas operas. Visā pasaulē pārdots vairāk nekā 65 miljoni disku. Divpadsmit gadu vecumā kļuva akls. Dzimis Toskānā, Ladžatiko uz dienvidiem no Pizas un bērnību pavadīja ģimenes lauku saimniecībā. Jau bērnībā Andrea Bočelli patika muzicēt. 1980. gadā iestājās Pizas universitātē, kur studēja tieslietas. Pēc universitātes kādu gadu strādāja par juristu, bet vēlāk uzstājās bāros. 1992. gadā rokdziedātājs Cukero (Zucchero) aizsūtīja Lučāno Pavaroti savas dziesmas demoversiju ar Bočelli partiju, lai Pavaroti varētu piedalīties dziesmas ierakstā. Noklausoties demoversiju, Pavaroti ieteica Cukero atstāt Bočelli dziesmas izpildījumā, un sākās viņa popularitātes kāpums. 1994. gadā Andrea Bočelli ieguva jaunpienācēju balvu Sanremo festivālā. 1995. gadā, uztājoties Sanremo festivāla pamatprogrammā, Bočelli izpildīja dziesmu "Con te partirò", kura plašāk pasaulē zināma ar nosaukumu Time to Say Goodbye, kuru ierakstā izpilda duetā ar Sāru Braitmenu.