Zilā krāsa ir krāsa, kuras uztveri nodrošina gaisma ar viļņa garumu no 440 līdz 490 nm. Tā tiek uzskatīta par vienu no pamatkrāsām. Zilā krāsa lielākoties tiek uzskatīta par garīguma simbolu, tā noskaņo cilvēkus uz pārdomām. Apziņas dzīļu psiholoģijas pārstāvji to saista ar dvēseles atbrīvošanos, vieglu, nesaspringtu un pārdomātu dzīves ievirzi. Tā ir debesu krāsa, Senajā Ēģiptē to piedēvēja debesu dievam Amonam. Zilā krāsa simbolizē mieru, atklātību, sadarbību, lojalitāti, viedumu, arī vīrišķību, tādēļ šī krāsa ir ļoti populāra korporatīvajā vidē. Debesu zilā krāsa ir kā simbols domas skaidrībai, tā nomāc agresiju. Zilā krāsa nepieprasa acs fokusēšanu, tādēļ priekšmeti ar zilu pamatkrāsu it kā samazinās, kļūst neievērojamāki.