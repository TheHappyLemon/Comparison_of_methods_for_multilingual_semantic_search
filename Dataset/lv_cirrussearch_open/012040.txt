"Mākslinieks" (angļu: The Artist) ir 2011. gada Francijas romantiskā komēdijdrāmas filma, kuras režisors ir Mišels Hazanavičs. Galvenās lomas filmā atveido franču aktieri Žans Dižardēns un Berenise Bežo. Filma ir stāsts par slavas zenītā esošu kinozvaigzni un aktrisi, kas vēl tikai sāk gūt panākumus, kā arī par pakāpenisku mēmā kino popularitātes samazināšanos līdz ar skaņas kino parādīšanos. Filmas darbība notiek starp 1927. un 1932. gadu. Lielākā filmas daļa ir melnbaltais mēmais kino. Filmas pirmizrāde notika 2011. gada 15. maijā Kannu kinofestivālā. Filma ir nominēta desmit Amerikas Kinoakadēmijas balvām, no kurām saņēma piecas balvas, tai skaitā tā tika atzīta par gada labāko filmu. Tā saņēma Zelta globusa balvu kā labākā filma kategorijā "komēdija vai mūzikls".