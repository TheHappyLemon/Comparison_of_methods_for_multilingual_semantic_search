"Sniegbaltīte un septiņi rūķīši" (angļu: Snow White and the Seven Dwarfs) ir 1937. gada amerikāņu animācijas filma. Filmas sižets veidots pēc brāļu Grimmu pasakas "Sniegbaltīte". Šī ir pirmā animācijas filma Walt Disney Animated Classics sērijā. Filmas pirmizrāde notika 1937. gada 21. decembrī Carthay Circle kinoteātrī, Holivudā. Tā uz īsu brīdi kļuva par skaņas filmu ar lielākajiem kases ieņēmumiem. Filmas popularitāte nodrošināja filmai vairākkārtēju pārizdošanu. Ja piemēro inflācijas rādītājus pārdotajām biļetēm, tad šī ir viena no desmit visvairāk ieņēmumus guvušajām filmām Ziemeļamerikā. "Sniegbaltīte un septiņi rūķīši" tikusi nominēta Amerikas Kinoakadēmijas balvai par labāko oriģinālmūziku. Amerikas Kinoinstitūts to ierindoja starp 100 labākajām ASV filmām, tāpat ierindoja to 1. vietā labāko animācijas filmu sarakstā.