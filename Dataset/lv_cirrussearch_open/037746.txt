Robijs Makjūens (angļu: Robbie McEwen; dzimis 1972. gada 24. jūnijā, Brisbenā, Austrālijā) ir bijušais profesionālais Austrālijas šosejas riteņbraucējs. Jaunībā Makjūens trenējās BMX un 1990. gadā pat izcīnīja uzvaru Austrālijas junioru čempionātā, bet tad pievērsās šosejas riteņbraukšanai. 1996. gadā viņš parakstīja līgumu ar Rabobank un 1997. gadā pirmo reizi piedalījās daudzdienu velobraucienā Tour de France. 1999. gadā viņš izcīnīja arī savu pirmo uzvaru atsevišķā posmā. 2000. gadā viņš pārgāja uz citu komandu — Farm Frities, bet 2002. gadā — Lotto-Adecco komanduā. 2002. gada Tour de France viņš pirmo reizi izcīnīja labākā sprintera titulu - zaļo krekliņu. Viņš izcīnīja uzvaras arī divos atsevišķos posmos. 2002. gadā viņš arī pirmo reizi kļuva par Austrālijas čempionu. Viņa rēķinā arī divas uzvaras Giro d'Italia daudzdienu velobrauciena posmos. Arī 2003. gada Giro d'Italia viņš izcīnīja 2 uzvaras, bet 2003. gada Tour de France viņš atkal valkāja zaļo krekliņu, lai gan beigās viņš palika otrais, un to izcīnīja cits austrālietis — Badens Kuks. 2004. gada Tour de France bija viņa veiksmīgākais Tour de France. Viņš ne tikai kļuva par labāko sprinteri un uzvarēja divus atsevišķus posmus, bet pat velkāja dzelteno līdera krekliņu. 2005. gadā Makjūens otro reizi kļuva par Austrālijas čempionu, bet Tour de France izcīnīja veselas 3 uzvaras atsevišķos posmos. 2006. gada Tour de France viņš trešo reizi savā karjerā izcīnīja labākā sprintera titulu un uzvarēja divos atsevišķos posmos. Arī 2006. gada Giro d'Italia viņš uzvarēja trijos posmos. 2007. gada Tour de France Makjūens uzvarēja 2. posmā un ir bijis arī labāko sprinteru vērtējumā. Lai gan viņš ir izcīnījis daudzas uzvaras atsevišķos posmos un trīs reizes izcīnījis labākā sprintera titulu, Makjūens ne reizi nav finišējis pat labāko piecdesmitniekā. Makjūens ir finišējis visās deviņās reizēs, kad piedalījies Tour de France, bet viņa augstākā pozīcija kopvērtējumā ir 89. vieta 1999. gadā.