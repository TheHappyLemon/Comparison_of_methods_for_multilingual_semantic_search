Individuālā distance sievietēm bija viena no 11 disciplīnām biatlonā 2022. gada ziemas olimpiskajās spēlēs. Sacensības notika Džandzjakou biatlona centrā, Džandzjakou 2022. gada 7. februārī. Tajās bija pārstāvētas 89 sportistes no 29 valstīm. Sportistēm bija jāveic 15 kilometru slēpojums ar šaušanu. Olimpisko zelta medaļu ieguva Vācijas sportiste Denīze Hermane (finiša rezultāts — 44:12.7), sudraba medaļu izcīnīja Francijas sportiste Anaisa Ševaljē-Bušē (finiša rezultāts — 44:22.1), bet bronzas medaļu ieguva Norvēģijas sportiste Marte Olsbu-Reiselanne (finiša rezultāts — 44:28.0). Sacensībās startēja arī Latvijas sportiste Baiba Bendika. Viņa ar rezultātu 51:10.3 un 6 kļūdām šautuvē ierindojās 51. vietā.