Azerbaidžāna piedalījās 2012. gada vasaras olimpiskajās spēlēs, kas notika Londonā, Lielbritānijā no 2012. gada 27. jūlija līdz 12. augustam. Azerbaidžānai šīs bija 5. vasaras olimpiskās spēles, kopš Padomju Savienības sabrukuma. Azerbaidžānu 2012. gada vasaras olimpiskajās spēlēs pārstāvēja līdz tam lielākā sportistu delegācija kāda ir piedalījusies, 53 sportisti (39 vīrieši un 14 sievietes), kuri startēja 15 olimpiskajos sporta veidos. Visvairāk sportisti, 12 sportisti, no Azerbaidžānas bija pārstāvēti cīņas sportā. Pirmo reizi vasaras olimpiskajās spēlēs Azerbaidžāna bija pārstāvēta airēšanā, riteņbraukšanā un smaiļošanā un kanoe airēšanā, bet pēc 8 gadu pārtraukuma tā atkal bija pārstāvēta paukošanā. Azerbaidžāna šajās vasaras olimpiskajās spēlēs izcīnīja 10 olimpiskās medaļas (2 zelta, 2sudraba un 6 bronzas medaļas), tādejādi ierindojoties 30. vietā pēc iegūto medaļu kopskaita. Tas ir gandrīz par pusi vairāk olimpisko medaļu nekā iepriekšējās, 2008. gada Pekinas spēlēs. Lielā daļa, 7 medaļas tika izcīnītas cīņas sportā, 2 medaļas tika izcīnītas boksā un viena medaļa svarcelšanā. Zelta medaļas izcīnīja cīņas sporta pārstāvji Togruls Asgarovs un Šarifs Šarifovs, sudraba medaļas izcīnīja cīņas sporta pārstāvji Rovšans Bairamovs un Marija Stadņika. Savukārt bronzas medaļas izcīnīja bokseri Teimurs Mammadovs un Magomedrasuls Madžidovs, svarcēlājs Valentīns Hristovs un cīkstoņi Hetags Gazjumovs, Emins Ahmadovs un Jūlija Ratkeviča. Azerbaidžānas karognesējs 2012. gada Londonas spēļu atklāšanas ceremonijā bija džudists Elnurs Mammadli, bet noslēguma ceremonijā — cīkstonis Togruls Asgarovs.