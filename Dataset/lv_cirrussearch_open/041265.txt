Cūga (vācu: Zug, izrunā: [tsuːk], franču: Zoug, itāļu: Zugo) ir pilsēta Šveices centrālajā daļā, Cūgas ezera ziemeļaustrumos, mazliet uz dienvidiem no Cīrihes. Cūga ir Cūgas kantona administratīvais centrs. 2016. gadā pilsētā dzīvoja 29,8 tūkstoši iedzīvotāju, no kuriem lielākā daļa runā vācu valodā. Rakstiskajos avotos Cūga pirmo reizi minēta 1242. gadā. 1352. gadā tā iestājās Šveices Konfederācijā.