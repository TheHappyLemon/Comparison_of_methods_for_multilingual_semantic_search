Kīfers Viljams Frederiks Dempsijs Džordžs Rufess Saterlends (angļu: Kiefer William Frederick Dempsey George Rufus Sutherland, dzimis 1966. gada 21. decembrī) ir Lielbritānijā dzimis Kanādas aktieris, kinoproducents, kinorežisors un dziedātājs. Saterlends vislabāk pazīstams par Džeka Bauera lomu Fox seriālā "24" (2001—2010, 2014), par ko viņš ieguva Emmy balvu, Zelta globusa balvu, divas Ekrāna aktieru ģildes balvas un divas Satelīta balvas. Savu aktiera karjeru Saterlends sāka ar filmu The Bay Boy (1984). Vēlāk piedalījies tādās filmās kā "Paliec pie manis" (1986), "Pazudušie zēni" (1987), Young Guns (1988), "Aiz dzīvības robežas" (Flatliners, 1990), "Daži labi vīri" (A Few Good Men, 1992), "Trīs musketieri" (The Three Musketeers, 1993), "Laiks nogalināt" (1996), "Tumsas pilsēta" (Dark City, 1998), "Telefona būda" (2002), "Melanholija" (2011), "Pompeji" (Pompeii, 2014) un "Aiz dzīvības robežas" (Flatliners, 2017). Saterlends ir iekļauts Holivudas Slavas alejā, kā arī Kanādas Slavas alejā. Kīfera tēvs Donalds Saterlends, māte Šērlija Daglasa un meita Sāra Saterlenda arī ir aktieri.