Džons Sniegs (angļu: Jon Snow) ir viens no Džordža R. R. Mārtina fantāzija romānu sērijas „Dziesma par ledu un uguni” un tās televīzijas adaptējuma „Troņu spēle” galvenajiem varoņiem. Džons pirmoreiz parādās sērijas pirmajā grāmatā „Troņu spēle” (1996) kā Ziemmalas pavēlnieka Neda Stārka ārlaulības dēls. Apzinoties, ka izcelsme stipri ierobežo viņa sabiedrisko stāvokli, Džons iestājas Naktssardzē, kas sargā Ziemeļu galējās robežas no aiz Mūra dzīvojošajiem tā dēvētajiem mežoņiem. Kamēr Stārku dzimtu piemeklē dažādas smagas likstas, Džona gods viņu notur Naktssardzē. Sērijas otrajā romānā „Karaļu cīņa” (1998) viņš pievienojas izlūkošanas grupai, kas dodas noskaidrot arvien pieaugošos draudus, ko rada Svešie, un pamanās iefiltrēties mežoņu vidū. Romānā „Zobenu vētra” (2000) Džons uzzina par mežoņu ieceri iebrukt Vesterosā un iemīlas negantā mežoņu meitenē Igritē. Pirms viņi pagūst iebrukt Vesterosā, Džons Igriti un pārējos mežoņus nodod. Kļuvis par Naktssardzes pavēlnieku-komandieri, viņš īsi parādās romānā „Vārnu dzīres”. Par nozīmīgu tēlu viņš kļūst romānā „Deja ar pūķiem” (2011), kurā ved sarunas par savienību starp Naktssardzi un mežoņiem, tomēr arvien pieaugošais ienaids starp Naktssardzi un mežoņiem izraisa Naktssardzē dumpi, kurā Džonu nodur. Grāmatu sērijas HBO televīzijas adaptējumā — seriālā „Troņu spēle” — Džonu atveido Kits Haringtons.