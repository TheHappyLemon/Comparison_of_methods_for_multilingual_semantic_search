Turcija piedalījās 2016. gada vasaras olimpiskajās spēlēs, kas notika Riodežaneiro, Brazīlijā no 2016. gada 5. līdz 21. augustam. Šīs bija Turcijas 22. vasaras olimpiskās spēles, kopš tās debijas 1908. gada Londonas spēlēs. Turcijas olimpisko komandu 2016. gada vasaras olimpiskajās spēlēs veidoja 103 sportisti (55 vīrieši un 48 sievietes), kuri startēja 21 olimpiskajos sporta veidos. Šī bija otra lielākā Turcijas komanda, kas ir piedalījusies olimpiskajās spēlēs (lielākā bija 2012. gada Londonas spēlēs — 114 sportisti). Sieviešu basketbols bija vienīgais komandu sporta veids, kurā bija pārstāvēta Turcija. Pirmo reizi Turcija bija pārstāvēta un smaiļošanā un kanoe airēšanā un modernājā pieccīņā. Kā arī pēc vairāku gadu pārtraukuma bija pārstāvēta airēšanā (pēdējoreiz 1992. gadā), jāšanā (pēdējoreiz 1988. gadā), paukošanā (pēdējoreiz 1984. gadā) un tenisā (pēdējoreiz 1948. gadā). Visvairāk sportistu no Turcijas bija pārstāvēti vieglatlētikā — 31 sportists. Ceturtā daļa no sportistiem, kas bija Turcijas olimpiskajās spēlēs bija dzimuši ārpus Turcijas teritorijas, galvenokārt no Āfrikas un bijušajām Padomju Savienības republikām. Jaunākais Turcijas olimpiskās komandas pārstāvis bija mākslas vingrotājs Tutja Jilmazs (17 gadi), bet vecākais dalībnieks sporta šāvējs Jusufs Dikečs. Uz šīm olimpiskajām spēlēm Turcijas olimpiskajā komandā bija visi iepriekšējo, 2012. gada Londonas spēļu, medaļnieki: tekvondo cīkstoņi Nura Tatara, kura arī šajās spēlēs izcīnīja olimpisko medaļu, un Servets Tazegils, kā arī cīņas sporta pārstāvis, vairākkārtējais Eiropas un pasaules čempions Riza Kajaalps, kurš arī šajās spēlēs izcīnīja olimpisko medaļu. Turcija 2016. gada vasaras olimpiskajās spēlēs izcīnīja 8 olimpiskās medaļas (1 zelta, 3 sudraba un 4 bronzas medaļas), ierindojoties 41. vietā pēc izcīnīto medaļu kopskaita. Lielākā daļa medaļu, 5 medaļas, tika izcīnītas cīņas sportā, savukārt pa vienai medaļai tika izcīnīts svarcelšanā, tekvondo un vieglatlētikā. Vienīgo zelta medaļu šajās olimpiskajās spēlēs Turcijai izcīnīja cīņas sporta pārstāvis Taka Akgils, sudraba medaļas izcīnīja cīņas sporta pārstāvji Riza Kajaalps un Selims Jašars, kā arī svarcēlājs Danijars Ismajilovs. Savukārt bronzas medaļas izcīnīja cīņas sporta pārstāvji Dženks Ildems un Soners Demirtašs, tekvondo cīkstone Nura Tatara un vieglatlēts Jasmani Kopello. Riza Kajaalps šajās olimpiskajās spēlēs nesa valsts karogu atklāšanas ceremonijā, savukārt noslēguma ceremonijā valsts karogu nesa cīkstonis, olimpiskais čempions Taha Akgils.