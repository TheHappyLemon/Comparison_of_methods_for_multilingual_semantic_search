Bruklinas tilts (angļu: Brooklyn Bridge) ir piekartilts Ņujorkā, ASV. Tas savieno Manhatanu un Bruklinu, šķērsojot Īstriveru. Tas ir 486,3 metrus garš (kopējais garums — 1825 metri), laikā no tā atklāšanas brīža līdz 1903. gadam tas bija pasaulē garākais piekartilts. Tas tika atklāts 1883. gada 24. maijā. Kopš tā atklāšanas tilts ir bijis Ņujorkas simbols, 1964. gadā tas tika iekļauts nacionālajā vēsturisko pieminekļu sarakstā (National Historic Landmark), savukārt 1972. gadā — nacionālajā vēstures inženiertehnisko pieminekļu (National Historic Civil Engineering Landmark) sarakstā.