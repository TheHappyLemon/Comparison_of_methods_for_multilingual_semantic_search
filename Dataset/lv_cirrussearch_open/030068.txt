Eremoneura ir bez taksona apzīmējuma mušu infrakārtas (Muscomorpha) grupa, kas apvieno lielāko daļu infrakārtas mušveidīgo kukaiņu sugu. Šis ir māsas taksons laupītājmušu virsdzimtai (Asiloidea) un tīklspārnmušu virsdzimtai (Nemestrinoidea), visām trijām grupām kopā veidojot mušu infrakārtu. Eremoneura apvieno dejotājmušu virsdzimtu (Empidoidea) un bez taksona nosaukuma grupu Cyclorrhapha. To kopīgā īpašība — samazināts spārnu dzīslu skaits, salīdzinot ar laupītājmušu virsdzimtas un tīklspārnmušu virsdzimtas sugu spārniem. Zinātniskais nosaukums Eremoneura latviski nozīmē "vientuļi dzīslots".