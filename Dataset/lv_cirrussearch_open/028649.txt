"Amerikāņu šausmu stāsts" (angļu: American Horror Story) ir ASV televīzijas šausmu seriāls, kura autori ir Raiens Mērfijs un Breds Falčuks. Seriālu kopš 2011. gada 5. oktobra pārraida televīzijas kanāls FX. Tam kopumā ir iznākušas vienpadsmit sezonas un 123 sērijas. Katrā sezonā ir sava darbības vieta, lielākā daļa aktieru un stāsts. Piemēram, pirmā sezona ir par ģimeni, kas ievācas mājā, kurā spokojas tās mirušie bijušie iedzīvotāji, un ceturtā sezona par vienu no pēdējiem frīku šoviem ASV. "Amerikāņu šausmu stāsts" ir guvis kritiķu atzinību, tas ir saņēmis vairākus apbalvojumus. Seriāls tiek izrādīts arī Latvijā.