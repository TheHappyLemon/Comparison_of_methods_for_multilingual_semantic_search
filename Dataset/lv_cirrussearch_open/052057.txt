Upsālas Universitāte (zviedru: Uppsala universitet, latīņu: Universitas Regia Upsaliensis) ir 1477. gadā dibināta publiska universitāte Zviedrijas pilsētā Upsālā. Vecākā universitāte Skandināvijā, kas turpina savu darbību.[nepieciešama atsauce] Viena no tradīcijām bagātākajām universitātēm valstī, būtiski ietekmējusi Zviedrijas kultūras attīstību. Universitāti pie Upsālas arhibīskapijas 1477. gadā ar bullu dibināja Romas pāvests Siksts IV. Universitāte nostiprinājās 17. gadsimta sākumā, kad to finansiāli atbalstīja karalis Gustavs II Ādolfs. Universitātē ir 9 fakultātes (teoloģijas, tiesību, mākslas, valodu, sabiedrisko zinātņu, pedagoģijas, medicīnas, farmācijas, kā arī zinātnes un tehnoloģiju). Studenti, atkarībā no izcelsmes vietas, tradicionāli iedalās nācijās. Universitāte ir spēcīga dabas zinātņu jomā. Tā parasti ir starp pirmajām 120 universitātēm pasaules starptautiskajos reitingos. Bijušo pasniedzēju un studentu vidū minami fiziķis Svante Arrēniuss (Svante Arrhenius, 1859—1927), ķīmiķis Jenss Jākobs Bercēliuss (Jöns Jakob Berzelius, 1779—1848), fiziķis Anderss Celsijs (Anders Celsius, 1701—1744), ANO ģenerālsekretārs Dāgs Hammaršelds (Dag Hammarskjöld, 1905—1961), rakstnieks Pers Lāgerkvists (Pär Fabian Lagerkvist, 1891—1974), dabaszinātnieks Kārlis Linnejs (Carolus Linnaeus, 1707—1778), fiziķis Andešs Jūnass Ongstrēms (Anders Jonas Ångström, 1814—1874), dramaturgs Augusts Strindbergs (August Strindberg, 1849—1912), teologs Emānuels Svēdenborgs (Emanuel Swedenborg, 1688—1772) un daudzi citi.