Eirēne, arī 14 Eirēne ir asteroīds ar diametru apmēram 152 km, atrodas asteroīdu joslā, pieder S tipa asteroīdu grupai. Asteroīdu atklāja 1851. gada 9. maijā angļu astronoms Džons Hainds Bišopa observatorijā Londonā. Haindam tas bija ceturtais atklātais asteroīds (kopā 10). Asteroīda vārdu ieteica angļu zinātnieks Džons Heršels, nodēvējot to horas Eirēnes vārdā. Eirēne grieķu mitoloģijā ir Zeva un Temīdas meita, viena no horām, miera personifikācija. Dž. Heršels vārdu izvēlējās tobrīd Londonā notiekošās Lielās izstādes iedvesmots. Dž. Hainds vēlējās, lai asteroīda simbolā būtu attēlots balodis ar olīvzaru knābī un zvaigzni uz galvas, bet simbols netika oficiāli apstiprināts.