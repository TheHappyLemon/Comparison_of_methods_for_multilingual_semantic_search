Šis raksts ir par arhipelāgu. Par valsti skatīt rakstu Komoras. Komoru salas (šikomori: Komori, franču: Archipel des Comores, arābu: جزر القمر) ir vulkānisku salu arhipelāgs Āfrikas austrumu piekrastē. Izvietojies Indijas okeānā, Mozambikas šauruma ziemeļu galā ap 300 km no kontinenta piekrastes. Arhipelāgu veido četras galvenās salas un vairākas nelielas saliņas un rifi. Dažkārt pie Komoru salām pieskaita arī tālāk uz austrumiem esošās un ar arhipelāgu ģeoloģiski saistītās Glorjēzu salas un Žezēra sēkli. Arhipelāga trīs rietumu salas aizņem Komoru valsts, bet Majotas sala ir Francijas aizjūras departaments.