Tonija Maksīna Praisa (angļu: Tonya Maxene Price, dzimusi Hārdinga (angļu: Harding) 1970. gada 12. novembrī) ir bijusī ASV daiļslidotāja. Dzimusi Oregonas štata Partlendā, Hārdingu pamatā audzināja māte, kas viņu no četru gadu vecuma sāka vest uz daiļslidošanas nodarbībām. Viņa veltīja ļoti daudz laika treniņiem un pat pameta vidusskolu, lai varētu laiku veltīt sportam. Pēc labiem panākumiem ASV Daiļslidošanas čempionātos laika posmā no 1986. līdz 1989. gadam, Hārdinga uzvarēja 1989. gada Skate America sacensībās. Viņa bija 1991. un 1994. gada ASV čempione, pirms viņai šos titulus 1994. gadā atņēma. 1991. gada Pasaules čempionātā daiļslidošanā ieguva sudraba medaļu. 1991. gadā kļuva par pirmo amerikānieti, kura sacensībās veiksmīgi piezemējās pēc trīskāršā aksela un otrā sieviete daiļslidošanas vēsturē, kas to veiksmīgi izpildīja šo daiļslidošanas elementu (pēc Midori Ito). Vēl Hārdinga ir divkārtēja olimpiskā dalībniece un divkārtēja Skate America čempione. 1994. gada janvārī Hārdingas bijušais vīrs Džefs Gilūlijs organizēja uzbrukumu citai ASV olimpietei Nensijai Keriganai. Pēc 1994. gada ziemas olimpiskajām spēlēm, 16. martā, Hārdinga atzinās, ka ir traucējusi uzbrukuma izmeklēšanai un 1994. gada 30. jūnijā viņa uz mūžu tika izslēgta no ASV Daiļslidošanas federācijas. 2000. gadu sākumā Hārdinga uzsāka profesionālas bokseres karjeru. Viņas dzīve ir atainota vairākās filmās un grāmatās. 2014. gadā divas televīzijas dokumentālās filmas par Hārdingas dzīvi un daiļslidošanas karjeru, iedvesmoja Stīvenu Rodžeru sarakstīt scenāriju drūmi satīriskai biogrāfiskajai filmai "Es, Tonija", kas uz ekrāniem iznāca 2017. gadā ar Margotu Robiju Hārdingas lomā.