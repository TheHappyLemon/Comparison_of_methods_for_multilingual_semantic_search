Futbola klubs «Astana» (kazahu: «Астана» футбол клубы), starptautiski pazīstams kā FC Astana vai vienkārši Astana, ir profesionāls futbola klubs no Astanas. Tas spēlē Kazahstānas Premjerlīgā, kas ir augstākā līga valstī. Klubs mājas spēles kopš 2009. gada sezonas vidus aizvada Astana Arena stadionā ar 30 000 skatītāju ietilpību. Kluba krāsas, kas parādās tā emblēmā un formas tērpā, ir debeszila un dzeltena. Klubs dibināts 2009. gadā kā Lokomotiv Astana, bet 2011. gadā nosaukums mainīts uz «Astana». Klubs ir daļa no Astanas prezidentālā sporta kluba, kas ir Astanas galveno sporta komandu asociācija, ko atbalsta valsts investīciju fonds Samruk-Kazyna. Klubs savā īsajā pastāvēšanas vēsturē ieguvis sešus valsts čempiona titulus, trīs Kazahstānas kausus un četrus Kazahstānas superkausus. 2015. gadā «Astana» kvalificējās UEFA Čempionu līgas grupu turnīram, kļūstot par pirmo Kazahstānas komandu ar šādu panākumu.