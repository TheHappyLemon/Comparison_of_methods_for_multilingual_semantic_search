"Ātrs un bez žēlastības 8" (angļu: The Fate of the Furious) ir 2017. gada ASV spriedzes filma. Filmas režisors ir F. Gērijs Grejs, scenārija autors Kriss Morgans. Šī ir filmu sērijas astotā daļa. Galvenajās lomas atveido Vins Dīzels, Dveins Džonsons, Džeisons Steitems, Mišela Rodrigesa, Tairīss Gibsons, Kriss 'Ludacris' Bridžess, Skots Īstvuds, Natali Emanuēla, Elsa Pataki, Kurts Rasels un Šarlīze Terona. "Ātrs un bez žēlastības 8" ir otrā sērijas filma pēc "Ātrs un bez žēlastības 3: Tokijas drifts" (2006), kurā nefilmējas Pols Volkers, kurš gāja bojā autoavārijā 2013. gada 30. novembrī, un Džordana Brūstere. Par to, ka būs filmu sērijas astotā daļa, 2015. gada marta raidījumā Jimmy Kimmel Live! paziņoja Vins Dīzels, kā arī par to, ka filma tiks filmēta Ņujorkā. Gatavošanās sākās uzreiz pēc sērijas septītās daļas. Pēc pirmizrādes datuma paziņošanas no 2015. gada aprīļa līdz jūnijam norisinājās aktieru atlase. Tā paša gada oktobrī tika paziņots, ka jaunās filmas režisors būs Grejs, kas ieņēma iepriekšējās daļas režisora Džeimsa Vana vietu. Filmēšana sākās 2016. gada martā un norisinājās Mīvahdnā, Havanā, Atlantā, Klīvlendā un Ņujorkā. Filmas "Ātrs un bez žēlastības 8" pirmizrāde notika 2017. gada 4. aprīlī Berlīnē, savukārt ASV un Latvijā filmu demonstrē kopš 2017. gada 14. aprīlī. Filmu demonstrē arī 3D, IMAX 3D un 4DX formātos. Šī ir 20. visu laiku ienesīgākā filma.