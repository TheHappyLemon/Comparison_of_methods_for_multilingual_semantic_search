Marselo Daniels Galjardo (spāņu: Marcelo Daniel Gallardo, dzimis 1976. gada 18. janvārī) ir Argentīnas futbola treneris un bijušais futbolists, spēlēja uzbrūkošā pussarga pozīcijā, bijis Argentīnas futbola izlases dalībnieks. Kopš 2023. gada Galjardo ir Saūda Arābijas profesionālās līgas kluba Al-Ittihad galvenais treneris. Savu karjeru Galjardo sāka River Plate komandā, kur viņš debitēja 17 gadu vecumā. Pēc sešiem gadiem Argentīnas komandā viņš tika pārdots uz Ligue 1 komandu AS Monaco. 2000. gadā viņš tika atzīts par Francijas līgas gada futbolistu. 2003. gadā atgriezies River Plate, bet pēc trīs gadiem pievienojies Paris Saint-Germain. Vēlāk sekoja neilgs laiks D.C. United un River Plate komandās, līdz 2011. gadā Galjardo savu karjeru noslēdza Urugvajas komandā Nacional. Ar Argentīnas futbola izlasi piedalījies 1998. un 2002. gada FIFA Pasaules kausā. Pēc spēlētāja karjeras beigām kļuvis par treneri. Divus gadus vadījis Urugvajas komandu Nacional. 2014. gadā kļuvis par Argentīnas kluba River Plate galveno treneri. 2015. un 2018. gadā ar komandu izcīnījis Copa Libertadores. Viņš tiek uzskatīts par vienu no River Plate visu laiku veiksmīgākajiem treneriem.