PSRS čempionāts hokejā ar ripu (krievu: Чемпионаты СССР по хоккею с шайбой) bija PSRS hokeja meistarsacīkstes, kuras notika no 1946. līdz 1992. gadam. Turnīra uzvarētājs izcīnīja PSRS čempiona titulu. Čempionātam bija vairākpakāpju struktūra, tas sastāvēja no vairākām līgām, čempiona titulu izcīnīja augstākās līgas uzvarētājs. Pēc PSRS sabrukuma īsu laiku čempionāts tika dēvēts arī par NVS hokeja līgu.[nepieciešama atsauce] Līgas pēctece bija Starptautiskā hokeja līga (Межнациональная хоккейная лига), kurā arī pēc PSRS sabrukuma turpināja spēlēt vairāku bijušo savienības republiku komandas. Pirmajā čempionāta sezonā 1946. gadā līgā spēlēja komandas no Maskavas, Ļeņingradas, Kauņas, Rīgas un Arhangeļskas. Visvairāk, 32 reizes, čempionātā uzvarējusi Maskavas CSKA vienība. Rīgas "Dinamo" augstākais sasniegums ir 1987.—88. gada sezonā izcīnītās sudraba medaļas. Čempionāta zemākajās līgās vairākas sezonas startēja arī otra Rīgas komanda — "Latvijas bērzs". Sākot ar 1968. gadu, katras sezonas noslēgumā labākais čempionāta spēlētājs saņēma vērtīgākā spēlētāja balvu. 1976.—77. sezonā šo balvu saņēma arī latviešu hokejists Helmuts Balderis. 1976.—77. un 1982.—83. gada sezonā Balderis bija arī līgas rezultatīvākais spēlētājs. 1987.—88. sezonā līgas labāka debitanta balvu izcīnīja Artūrs Irbe.