Fortuna Düsseldorf (pilnais nosaukums — Düsseldorfer Turn- und Sportverein Fortuna 1895 e.V.) ir Vācijas futbola klubs no Diseldorfas. Klubs ir dibināts 1895. gadā, pašlaik spēlē Vācijas 2. Bundeslīgā. Mājas spēles aizvada Merkur Spiel-Arena stadionā, kura ietilpība ir 54 600 vietu. 1933. gadā kluba futbolisti kļuva par Vācijas čempioniem. Komanda ir divas reizes izcīnījusi Vācijas kausu (1979. un 1980. gadā). Lielākais panākums Eiropas klubu sacensībās ir iekļūšana 1979. gada Kausu ieguvēju kausa finālā, kur papildlaikā zaudēja Spānijas klubam FC Barcelona. Pēdējos gados pārsvarā spēlēja Vācijas zemākajās līgās, 2017.—2018. gada sezonā uzvarēja 2. Bundeslīgā. 2019.—2020. gada sezonā Bundeslīgā ieņēma 17. vietu un tika pazemināti uz 2. Bundeslīgu.