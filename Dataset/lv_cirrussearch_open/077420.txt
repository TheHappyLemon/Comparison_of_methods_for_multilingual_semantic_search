Tomass Džefrijs "Toms" Henkss (angļu: Thomas Jeffrey "Tom" Hanks; dzimis 1956. gada 9. jūlijā Konkordā, Kalifornijas štatā, ASV) ir amerikāņu kinoaktieris, producents, rakstnieks un kinorežisors. Filmējies tādās filmās kā "Apollo 13" (1995), "Lielais" (1988), That Thing You Do! (1996), "Zaļā jūdze" (1999), "Glābjot ierindnieku Raienu" (1998), "Tev pienācis pasts" (1998), "Bezmiegs Sietlā" (1993), "Čārlija Vilsona karš" (2007), "Noķer mani, ja vari" (2002), "Forests Gamps" (1994), "Pamestais" (2000), "Savējo līga" (1992), "Da Vinči kods" (2006), "Eņģeļi un dēmoni" (2009) un "Inferno" (2016). Tāpat aktieris ierunājis tēlus "Rotaļlietu stāsta" filmās, kā arī filmās "Polārais ekspresis" (2004) un "Simpsonu filma" (2007). Aktiera karjeras laikā ir saņēmis vairākas balvas, tāpat vēl vairākām ticis nominēts. Par lomu filmā "Filadelfija" (1993) Henkss ir saņēmis Amerikas Kinoakadēmijas balvu, Zelta globusa balvu, par lomu filmā "Forests Gamps" — Amerikas Kinoakadēmijas balvu, Zelta globusa balvu, Ekrāna aktieru ģildes balvu. Saskaņā ar 2014. gada datiem, filmu ar Henksa piedalīšanos kases ieņēmumi ASV ir sasnieguši 4,2 miljardus ASV dolāru (pasaulē — 8,4 miljardus), tādējādi viņš ir viens no aktieriem, kuru piedalīšanās filmās ienesusi visu laiku lielākos kases ieņēmumus. Toms Henkss ir pareizticīgs. Viņam ir četri bērni. Vecākais dēls Kolins arī ir aktieris.