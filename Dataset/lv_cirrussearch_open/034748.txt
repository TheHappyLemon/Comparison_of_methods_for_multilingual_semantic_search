Traķu pils, arī Traķu salas pils, (lietuviešu: Trakų salos pilis) ir pils, kas atrodas uz salas Galves ezerā, Traķos, Lietuvā. Pils būvniecību 14. gadsimtā uzsāka Lietuvas dižkunigaitis Ķēstutis. Ap 1409. gadu viņa dēla Vītauta Dižā vadībā pils galvenie būvniecības darbi jau bija pabeigti. Pats valdnieks Vītauts Dižais mira šajā pilī 1430. gadā. Pils bija viena no Lietuvas Dižkunigaitijas stratēģiski svarīgākajām vietām.