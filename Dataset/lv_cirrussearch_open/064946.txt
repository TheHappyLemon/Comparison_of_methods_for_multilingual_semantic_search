"Viņa teica" (angļu: She Said) ir 2022. gada ASV biogrāfiska drāmas filma, kuras režisore ir Marija Šrādere. Filmā galvenās lomas atveido Kerija Maligana, Zoja Kazana, Patrīcija Klārksone, Andrē Brauers, Dženifera Īli, Samanta Mortone un Ešlija Džada. Tā balstīta uz Džodijas Kantoras un Meganas Tūi 2019. gada tāda paša nosaukuma grāmatu. Filma ir patiess stāsts par divām The New York Times žurnālistēm, kuras izmeklēja un atklāja patiesību par kinoproducenta Hārvija Vainstīna seksuālu uzmākšanos un uzbrukumiem sievietēm daudzu gadu laikā. Par filmas uzņemšanu paziņoja 2021. gadā, kā sadarbību starp Annapurna Pictures un Plan B Entertainment. Filmas "Viņa teica" pirmizrāde notika 2022. gada 13. oktobrī Ņujorkas kinofestivālā un to izplatīja Universal Pictures. Latvijā filmas pirmizrāde notika 2022. gada 26. novembrī. Filma saņēma pozitīvas kritiķu atsauksmes, slavējot scenāriju, kā arī Maliganas un Kazanas aktierspēli. Amerikas Kinoinstitūts to nosauca par vienu 10 labākajām 2022. gada filmām.