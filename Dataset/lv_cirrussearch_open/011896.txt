Ulla Zirne (dzimusi 1995. gada 6. augustā Rīgā) ir bijusī latviešu kamaniņu braucēja. Kamaniņu sportā sāka trenēties astoņu gadu vecumā (kopš 2004. gada), izlasē ir kopš 2009. gada. Veiksmīgi aizvadījusi jaunieša karjeru. 2010.—2011. gada sezonā U. Zirne izcīnīja otro vietu Pasaules kausa izcīņas kopvērtējumā jauniešiem. Piedalījās 2012. gada ziemas jaunatnes olimpiskajās spēlēs, kur izcīnīja bronzas medaļu. Tāpat startēja arī stafetē, kur izcīnīja 6. vietu. Ziemas jaunatnes olimpiskajās spēlēs viņa bija arī Latvijas karognesēja atklāšanas ceremonijā. 2011.—2012. gada sezonā U. Zirne izcīnīja uzvaru Pasaules kausa izcīņas kopvērtējumā jauniešiem. Pasaules kausa posmos pieaugušajiem startēja kopš 2011. gada, kopvērtējumā augstāko vietu izcīnot 2019. gadā, kad sezonu beidza kā 12. pasaulē. Pārstāvējusi Latviju 2014. gada un 2018. gada ziemas olimpiskajās spēlēs. 2014. gadā Sočos viņa bija 18., savukārt 2018. gada olimpiskajās spēlēs Phjončhanā U. Zirne bija labākā starp trijām Latvijas kamaniņu braucējām, kopvērtējumā ieņemot 12. vietu. 2021./2022. gada sezonā cīnījās ar savainojumiem un neiekļuva Latvijas sastāvā startam 2022. gada olimpiskajās spēles. 2022. gada februārī 26 gadu vecumā noslēgusi sportistes karjeru.