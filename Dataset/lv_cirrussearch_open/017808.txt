"Pī dzīve" (angļu: Life of Pi) ir 2012. gada ASV 3D piedzīvojumu drāma, kuras režisors ir Ans Lī. Tās sižets ir balstīts uz kanādiešu rakstnieka Jana Martela romānu ar tādu pašu nosaukumu. Filma ir par indiešu pusaudzi Pī, kas ir izdzīvojis kuģa katastrofā, kurā gāja bojā viņa ģimene, un Bengālijas tīģeri Ričardu Pārkeru. Filmā galvenās lomas atveido Suradžs Šarma, Irfans Kāns, Tabu, Adils Huseins, Žerārs Depardjē un Reifs Spols. Filmas pirmizrāde notika 2012. gada 28. septembrī Ņujorkas filmu festivālā. "Pī dzīve" saņēma galvenokārt pozitīvas kritiķu atsauksmes. Amerikāņu Filmu institūts to nosauca par vienu no desmit 2012. gada labākajām filmām. "Pī dzīve" tika nominēta 11 Amerikas Kinoakadēmijas balvām, tai skaitā labākās filmas nominācijā, bet balvas ieguva nominācijās "Labākais režisors", "Labākā oriģinālmūzika", "Labākais operatora darbs" un "Labākie vizuālie efekti".