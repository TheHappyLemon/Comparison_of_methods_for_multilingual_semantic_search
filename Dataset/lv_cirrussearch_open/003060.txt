Demija Gainsa (angļu: Demi Guynes; dzimusi 1962. gada 11. novembrī Rosvellā, Ņūmeksikas štatā, ASV), plašāk pazīstama kā Demija Mora (izrunā: [dəˈmiː ˈmɔːr]), ir amerikāņu aktrise, producente, modele un dziesmu autore. Aktrises karjeru uzsāka kā mazu lomu atveidotāja dažādos seriālos un filmās. 20. gadsimta 90. gados filmējās jau galvenajās lomās tādās filmās kā "Spoks" (Ghost, 1990), "Daži labi vīri" (A Few Good Men, 1992), "Nepiedienīgs piedāvājums" (Indecent Proposal, 1993), "Atklājums" (Disclosure, 1994) un TV filmā "Ja šīs sienas spētu runāt" (If These Walls Could Talk, 1996). Divas reizes Mora tikusi nominēta Zelta globusa balvai — par lomu filmā "Spoks" un TV filmā "Ja šīs sienas spētu runāt". 1996. gadā par striptīza dejotājas lomu filmā "Striptīzs" (Striptease) Mora saņēma 12,5 miljonu dolāru, kas bija tajā laikā lielākais honorārs, ko saņēmusi aktrise. Filma gan tika nokritizēta un ieguva Zelta avenes balvu kā gada sliktākā filma, bet Mora — kā sliktākā aktrise. 1997. gadā Mora attēloja pilnīgi atšķirīgu lomu filmā "Kareive Džeina" (G.I. Jane), tomēr arī šī filma nebija veiksmīga, un Morai piešķīra Zelta avenes balvu. Tomēr Mora guva ievērību 2003. gadā ar lomu filmā "Čārlija eņģeļi: Pilna jauda". Bet par šo lomu Morai jau atkal piešķīra Zelta avenes balvu. Vēlāk sekoja veiksmīgākas filmas "Krēsla" (Half Light, 2006), "Bobijs" (2006), "Misters Brūkss" (Mr. Brooks, 2007), "Nevainojams" (Flawless, 2007), "Džonsu ģimene" (The Joneses, 2009), Bunraku (2010), Forsaken (2015). Savu uzvārdu, ar kuru viņu pazīst, ieguva no sava pirmā vīra rokmūziķa Fredija Mora. Pēc tam bija precējusies ar Brūsu Vilisu, bet trešā laulībā bija ar Eštonu Kučeru.