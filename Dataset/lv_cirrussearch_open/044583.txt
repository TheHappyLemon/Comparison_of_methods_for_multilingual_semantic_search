Kliftons Kērtiss Viljamss jaunākais (Clifton Curtis "C.C." Williams Jr.; dzimis 1932. gada 26. septembrī, miris 1967. gada 5. oktobrī) bija ASV Jūras kājnieku korpusa lidotājs. Bijis NASA astronautu grupā, bet nav veicis nevienu kosmisko lidojumu. Gāja bojā 1967. gadā treniņlidojuma laikā. Kliftons Viljamss piedzima 1932. gada 26. septembrī Mobilā, Alabamā. 1949. gadā viņš pabeidza Mērfija vidusskolu Mobilā. 1954. gadā Viljamss Obērnas universitātē ieguva bakalaura grādu mehānikas inženierijājā. Studiju laikā viņš apguva Jūras kara flotes rezerves virsnieku treniņu korpusa kursus. 1954. gadā sāka dienestu Jūras kājnieku korpusā. Pēc lidotāja apmācības Pensakolā viņš 1956. gada augustā ieguva jūras lidotāja kvalifikāciju un sāka dienestu Jūras spēku flotes operatīvo taktisko reaktīvo lidmašīnu eskadriļā. 1961. gada jūnijā Viljamss absolvēja Savienoto Valstu Jūras izmēģinātājpilotu skolu Pateksentriveras Jūras kara flotes gaisa stacijā. Pēc tam viņš veica dažādu lidaparātu izmēģināšanu Pateksentriverā. 1963. gada oktobrī Kliftons Viljamss tika uzņemts NASA 3. astronautu grupā. Trenējās Gemini projektam. Viņš bija Gemini 3 kapsulas komunikators lidojumu centrā. Viljamss bija Gemini 10 dublieru apkalpes pilots. 1966. gadā viņš tika apstiprināts par Apollo 9 dublieru apkalpes Mēness moduļa pilotu. 1967. gada 5. oktobrī Kliftons Viljamss gāja bojā treniņu lidojuma laikā Floridā. Viņa vadītajai reaktīvajai lidmašīnai T-38 radās mehānisks bojājums, un tā sāka nekontrolēti rotēt. Viljamss katapultējās, bet lidaparāta ātrums bija par lielu un pārāk mazs augstums, lai droši nolaistos. Viņš apglabāts Ārlingtonas nacionālajā kapsētā.