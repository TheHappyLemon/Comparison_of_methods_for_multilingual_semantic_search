Rabāta (arābu: الرباط, ar-Rabāṭ, ar-Ribāṭ) ir pilsēta Ziemeļrietumāfrikā, Marokas galvaspilsēta. Izvietojusies Atlantijas okeāna krastā un saplūst ar citu pilsētu — Salē. Dūņu veidošanās Būregregas upes ietecē okeānā ir samazinājusi Rabātas kā ostas pilsētas nozīmi, tomēr Rabāta un Salē ir relatīvi svarīgas tekstila, pārtikas apstrādes un būvniecības jomā. Tūrisms un valstu vēstniecības, kas atrodas Rabātā, ceļ šīs pilsētas nozīmi, padarot Rabātu par otru svarīgāko pilsētu Marokā aiz Kasablankas, kas ir lielāka un ekonomiski spēcīgāka.