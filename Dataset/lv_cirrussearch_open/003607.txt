Lepra (sengrieķu: λέπρα (lépra), no λεπίς (lepís) — 'zvīņa, plēksne') jeb spitālība, arī Hansena slimība par godu tās atklājējam Gerhardam Armaueram Hansenam, ir hroniska slimība, ko izraisa baktērijas Mycobacterium leprae un Mycobacterium lepromatosis. Lepras galvenās izpausmes ir izsitumu vai mezglu veidošanās ādā, gļotādā un nervu bojājumi. Neārstēta lepra var radīt neatgriezeniskus bojājumus ādā, nervos, locekļos un acīs. Pretēji mītiem, lepra neizraisa ķermeņa daļu nokrišanu, tās var tikai kļūt nejūtīgas. Pasaules Veselības organizācija 1995. gadā apkopoja informāciju, ka lepras dēļ invaliditāti ieguvuši 2—3 miljoni cilvēku pasaulē. Lai arī piespiedu karantīna mūsdienās vairs nav nepieciešama, joprojām daudzviet pasaulē ir saglabājušās lepras slimnieku kolonijas (leprozoriji). Baltijas valstīs pēdējais — Talsu leprozorijs — darbojās Laidzes pagasta Stūrīšos no 1896. gada. 2007. gadā slimnīca tika reorganizēta un pievienota Latvijas Infektoloģijas centram, bet ēkās izvietots pansionāts.