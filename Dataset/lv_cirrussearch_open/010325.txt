Melnā jūra (bulgāru: Черно море, rumāņu: Marea Neagră, ukraiņu: Чорне море, Krimas tatāru: Qara deñiz, krievu: Чёрное морe, abhāzu: Амшын Еиқәа, gruzīnu: შავი ზღვა, turku: Karadeniz) ir Atlantijas okeānam piederīga iekšējā jūra starp dienvidaustrumu Eiropu, Mazāzijas pussalu un Kaukāzu. Ar Egejas jūru, Vidusjūru un Pasaules okeānu to savieno Bosfora un Dardaneļu jūras šaurumi. Melnās jūras ziemeļaustrumos atrodas Azovas jūra, kas faktiski ir liels Melnās jūras līcis.