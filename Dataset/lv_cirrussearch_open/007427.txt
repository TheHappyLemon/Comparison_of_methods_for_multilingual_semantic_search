Baltijas kauss futbolā (igauņu: Balti turniir, lietuviešu: Baltijos taurė) ir futbola turnīrs starp trim Baltijas valstu futbola izlasēm Latviju, Lietuvu un Igauniju. Padomju okupācijas gados dažas reizes turnīrā piedalījās arī Baltkrievija, bet 2012. un 2014. gados arī Somija. Agrāk turnīrs tika rīkots katru gadu, bet šobrīd turnīra nolikums paredz, ka Baltijas kauss notiek reizi divos gados. Tas ir otrs vecākais starptautiskais futbola turnīrs Eiropā pēc Lielbritānijas čempionāta nacionālajām izlasēm un vecākais joprojām notiekošais. Atjaunoto Baltijas kausu izveidoja metālmākslinieks Indulis Urbāns.