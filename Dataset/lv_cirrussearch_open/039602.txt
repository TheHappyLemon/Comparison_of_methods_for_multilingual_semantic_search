Lāslo Šojoms (ungāru: Sólyom László; dzimis 1942. gada 3. janvārī, miris 2023. gada 8. oktobrī) bija Ungārijas jurists, Ungārijas Konstitucionālās tiesas prezidents no 1990. līdz 1998. gadam un Ungārijas prezidents no 2005. līdz 2010. gadam. Studējis tiesības Pēčas universitātē. 20. gadsimta astoņdesmitajos gados iesaistījās ekoloģiskajā kustībā. 1989. gadā parlaments iecēla Šojomu par tikko nodibinātās Ungārijas konstitucionālās tiesas prezidentu. Amata pienākumu pildīšanas laikā Ungārijā tika atcelts nāvessods. 2005. gadā pēc opozīcijas partiju ierosinājuma tika ievēlēts par Ungārijas prezidentu, beidza pildīt amata pienākumus pēc termiņa beigām 2010. gadā.