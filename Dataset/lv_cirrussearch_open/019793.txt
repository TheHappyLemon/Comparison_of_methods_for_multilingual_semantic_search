Ridlijs Skots (angļu: Ridley Scott; dzimis 1937. gada 30. novembrī) ir angļu kinorežisors un producents. Kļuvis pazīstams kā filmas "Svešais" (1979) režisors. Pēc tam uzņēmis tādas filmas kā "Pa asmeni skrejošais" (1982), "Telma un Luīze" (1991), "Gladiators" (2000), "Melnais vanags notriekts" (Black Hawk Down; 2001), "Krāpnieki" (2003), "Debesu valstība" (2005), "Amerikāņu gangsteris" (2007), "Prometejs" (2012), "Advokāts" (2013), "Marsietis" (2015), "Svešais: Covenant" (2017), "Visa pasaules nauda" (2017), "Napoleons" (2023). Skota režisētā filma "Gladiators" (2000) saņēma Amerikas Kinoakadēmijas balvu kā labākā filma. Ridlijs Skots kopā ar brāli Toniju Skotu bija seriāla "Skaitļi" izpildproducenti. Kā režisors Ridlijs Skots ir ticis nominēts trim Amerikas Kinoakadēmijas balvām ("Telma un Luīze", "Gladiators", "Melnais vanags notriekts"), kā arī ticis nominēts kā viens no producentiem kategorijā "Labākā filma" ("Marsietis"). Nominēts arī četrām Zelta globusa balvām un vairākām BAFTA balvām. Par darbu televīzijā ieguvis divas Emmy balvas. 2018. gadā saņēmis BAFTA Fellowship balvu. 2016. gadā saņēma Amerikas režisoru ģildes balvu par mūža ieguldījumu.