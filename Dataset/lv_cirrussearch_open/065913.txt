Ohridas Svētās Sofijas baznīca (maķedoniešu: Црква Света Софија) ir 9. gadsimta baznīca, kas atrodas Ohridā, Ziemeļmaķedonijas dienvidrietumos. Pašreizējā baznīca celta uz 6. gadsimta katedrāles drupām, kas tika nopostīta, reģionā ierodoties slāvu tautām. Baznīca tika uzcelta pēc Pirmās Bulgārijas caristes kristianizēšanas. No 992. līdz 1015. gadam Ohrida bija šīs valsts galvaspilsēta un baznīca bija Bulgārijas patriarhāta katedrāle. Pēc Bulgārijas valsts sagrāves, līdz pat 18. gadsimtam, Svētās Sofijas baznīca bija Ohridas arhibīskapijas sēdeklis. Vēlāk baznīca tika pārvērsta par mošeju, tomēr baznīcā ir saglabājušās 11., 12. un 13. gadsimta freskas. Ohridas Svētās Sofijas baznīca ir attēlota Maķedonijas pareizticīgās baznīcas ģerbonī.