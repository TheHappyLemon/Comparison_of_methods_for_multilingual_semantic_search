Svētais Toms (dzimis 1. gadsimtā, miris 72. gada 21. decembrī) ir viens no Jēzus Kristus divpadsmit apustuļiem. Viņš bija ievērojams ar to, ka, atšķirībā no pārējiem apustuļiem, nebija klāt brīdī, kad Jēzus Kristus ieradās pie saviem mācekļiem pēc augšāmcelšanās. Līdz ar to viņš neticēja, ka Kristus ir augšāmcēlies. Pēc astoņām dienām, kad Jēzus Kristus atkal ieradās pie apustuļiem, Toms beidzot noticēja un teica "Mans Kungs un Mans Dievs!" (Jņ. 20:28). Šī notikuma dēļ viņš ir iesaukts arī par Neticīgo Tomu. Origens no Aleksandrijas rakstīja, ka pēc Kristus nāves apustulis Toms devies uz Mezopotāmijas un Persijas zemēm sludināt jauno evaņģēliju, nokļuvis Indijas dienvidos (Čolas valstī), kur nogalināts. Vēlāk Sv. Gregors no Tūras (538–594) rakstīja, ka Sv. Toms ir sākotnēji bijis apglabāts Indijā, bet tad viņa mirstīgās atliekas aizvestas uz Edesas pilsētu tagadējās Turcijas teritorijā.