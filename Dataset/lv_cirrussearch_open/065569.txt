"Pasta kariete" (angļu: Stagecoach) ir 1939. gada ASV vesterna filma, kuras režisors ir Džons Fords. Filmā galvenās lomas atveido Klēra Trevora, Džons Veins, Endijs Devins, Džons Keredīns, Tomass Mičels, Luīze Plata, Džordžs Bānkrofts, Donalds Mīks, Bērtons Čērčils un Tims Holts. Filma balstīta uz Ernesta Heikoksa 1937. gada īso stāstu The Stage to Lordsburg. Filma stāsta par vairākiem svešiniekiem, kas karietē brauc cauri bīstamai apaču teritorijai. Filmas "Pasta kariete" pirmizrāde notika 1939. gada 2. februārī un to izplatīja United Artists. Filma saņēma pozitīvas kritiķu atsauksmes un saņēma septiņas nominācijas Amerikas Kinoakadēmijas balvai, tajā skaitā kategorijās "Labākā filma" un "Labākais režisors", saņemot divas — "Labākais aktieris otrā plāna lomā" (Mičels) un "Labākā mūzika filmā". To uzskata par vienu no nozīmīgākajām vesterna žanra filmām. Tas bija pirmais no daudziem vesterniem, ko Fords uzņēma Monumentu ielejā. 1995. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Tomēr "Pasta kariete", gluži kā daudzi tā laika vesterni, tiek kritizēti par negatīvu Amerikas pamatiedzīvotāju atainojumu.