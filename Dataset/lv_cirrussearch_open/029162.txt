Jakubs Kolass (baltkrievu: Якуб Колас; dzimis 1882. gada 3. novembrī kā Kanstancins Mickevičs (baltkrievu: Канстанцін Міхайлавіч Міцкевіч), miris 1956. gada 13. augustā) bija baltkrievu rakstnieks un sabiedrisks darbinieks. No 1926. gada — Baltkrievijas PSR Tautas rakstnieks. No 1929. gada — Baltkrievijas PSR Zinātņu akadēmijas viceprezidents. Dzimis mežsarga ģimenē. 1902. gadā beidza Ņasvižas skolotāju semināru. No 1902. līdz 1906. gadam strādāja par skolotāju Pinskas apkaimē. Pirmā publikācija — 1906. gadā. No 1908. līdz 1911. gadam pavadīja ieslodzījumā Minskā par nelegāla skolotāju kongresa organizēšanu. No 1912. līdz 1914. gadam — skolotājs Pinskā. Pirmā pasaules kara laikā evakuējās uz Maskavas apkaimi. No 1915. līdz 1918. gadā dienēja Krievijas armijā. Pēc demobilizācijas strādāja par skolotāju Obojaņā (mūsdienās Kurskas apgabalā). 1921. gadā pārcēlās uz Minsku, kur nodarbojās ar rakstniecību un zinātnisko darbu. Viens no akadēmiskās "Krievu-baltkrievu vārdnīcas" redaktoriem. Otrā pasaules kara laikā — evakuācijā Kļazmā, Taškentā, Maskavā.