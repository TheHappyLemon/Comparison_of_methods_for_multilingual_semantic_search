Alfreds fon Tirpics (vācu: Alfred von Tirpitz; dzimis 1849. gada 19. martā, miris 1930. gada 6. martā) bija vācu admirālis, Vācijas Valsts kara flotes dienesta (Reichsmarineamt) valsts sekretārs no 1897. līdz 1916. gadam. Tiek dēvēts pār "Vācijas kara flotes tēvu". Dzimis augsta valsts ierēdņa ģimenē. Bērnību pavadīja Frankfurtē pie Oderas. Sešpadsmit gadu vecumā iestājās kara flotē. 1895. gadā kļuva par kontradmirāli. Vēlākos gados Alfreda fon Tirpica vadībā Vācija veica strauju kara flotes modernizāciju. 1911. gadā fon Tirpics kļuva par lieladmirāli. Pirmā pasaules kara laikā, nespēdams pārliecināt imperatoru par zemūdeņu izmantošanas kaujā ierobežojumu atcelšanu, Alfreds fon Tirpics 1916. gada 15. martā demisionēja. Atlikušo mūža daļu Alfreds fon Tirpics darbojās politikā - bija labējās Vācijas Tēvzemes partijas (Deutsche Vaterlandspartei) dibinātājs, bet vēlāk - darbojās Vācu Nacionālajā Tautas partijā (Deutschnationale Volkspartei), no kuras tika ievēlēts reihstāgā.