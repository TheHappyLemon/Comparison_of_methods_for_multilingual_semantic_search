Ronijs O'Salivans (angļu: Ronald Antonio "Ronnie" O'Sullivan; dzimis 1975. gada 5. decembrī Vordslejā, Lielbritānijā) ir profesionāls angļu snūkerists. R. O'Salivans ir septiņkārtējs pasaules čempions (2001, 2004, 2008, 2012, 2013, 2020, 2022). Tāpat viņš ir visu laiku vairāk nopelnījušais snūkera spēlētājs. Karjeras laikā viņš nopelnījis vairāk nekā 11 miljonus sterliņu mārciņu. Vairākas reizes bijis pasaules ranga līderis, 39 reizes uzvarējis ieskaites turnīros. R. O'Salivana iesauka "Raķete" (angļu: The Rocket) viņam ir piedēvēta straujā spēles stila dēļ. Viņš vairāku kritiķu, fanu un citu profesionāļu vērtējumā tiek uzskatīts par vienu no talantīgākajiem snūkera spēlētajiem visā pasaulē.