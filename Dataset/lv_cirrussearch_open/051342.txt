Sergejs III (latīņu: Sergius III, dzimis ap 860. gadu, miris 911. gada 14. aprīlī) bija Romas pāvests no 904. gada janvāra līdz 911. gada aprīlim. Viņš bija pāvesta Leona V pēctecis. Viņa pontifikāts bija ļoti skandalozs. Sergejs ir dzimis dižciltīgā ģimenē ap 860. gadu. Pāvests Formozs viņu iecēla par Kaeres bīskapu (mūsdienu Toskānā). Vēlāk viņš kļuva par atbalstītāju pāvestam Stefanam VI, kurš ekshumēja Formoza līķi, lika to tiesas priekšā Kadaveras sinodē, un pēc tam anulēja Formoza pontifikātu un viņa tiesību aktus. Pēc tam sekoja ilgstošs un asiņains periods cīņā par Svēto Krēslu. No 896. gada (Formoza nāves gada) līdz 904. gadam (Sergejs III kļuva par pāvestu), nomainījās septiņi pāvesti, no tiem vairāki mira vardarbīgā nāvē. Sergeju par pāvestu viņa atbalstītāji vēlējās iecelt jau 898. gadā, bet par jauno pāvestu tomēr kļuva Jānis IX. Sergejs vēlējās ar varu pārņemt savās rokās pontifikātu, bet rezultātā cieta sakāvi un tika izraidīts no Romas. 903. gadā antipāvests Kristofers gāza no pāvesta krēsla Leonu V, kas vēlreiz pavēra Sergejam durvis kļūt par pāvestu. 904. gada 29. janvārī Sergejs kļuva par pāvestu, viņa vārdam tika pievienots romiešu trijnieks (III). Viņš vēlreiz atjaunoja Kadaveras sinodē noteikto spriedumu pret Formozu, kuru iepriekšējie pāvesti bija jau atcēluši. Tiek uzskatīts, ka Sergejs III ir vēlākā Romas pāvesta Jāņa XI tēvs. Sergejs III pontifikāta laikā atjaunoja Laterānas baziliku, kas bija sabrukusi zemestrīces laikā neilgi pirms viņa pontifikāta sākuma.