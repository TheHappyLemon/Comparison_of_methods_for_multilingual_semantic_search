Iruāza jūra (franču: mer d'Iroise, bretoņu: Hirwazh) ir Atlantijas okeānam piederīga malas jūra Bretaņas pussalas rietumu galā, bieži tiek uzskatīta par daļu no Ķeltu jūras. Izvietojusies starp Uesānas salu ziemeļos un Sēnas salu dienvidos; ziemeļaustrumos piekļaujas Lamanšam, rietumos — Ķeltu jūrai. Krasta līnija stipri izrobota, austrumu daļā divi gari līči — Brestas līcis un Duarnēnesa līcis. Ziemeļdaļā Molēnas arhipelāgs. Nosaukums pirmoreiz minēts jau 1693. gada kartē kā Iruāza šaurums (Le Passage de l'Yroise), bet 1970. gados tiek ieviests Iruāza jūras nosaukums. Par nosaukuma izcelsmi ir vairākas versijas; populārākās no tām: no senfranču valodas Iroise — ‘īri, īru’; no senfranču īpašības vārda iroise — ‘dusmīgs’; dažkārt kartēs angļu valodā sastopams nosaukums Angry Sea — ‘Dusmīgā jūra’; no bretoņu valodas hirgwaz — ‘garā straume/šaurums’; no bretoņu ervoas — ‘dziļš’, aprakstot Atlantijas okeāna dziļāko pusi, pretstatā seklākajam Lamanšam. Daļā jūras akvatorijas 2007. gadā nodibināts jūras dabas parks.