Ziloņi ir vislielākie uz sauszemes dzīvojošie zīdītāji. Izšķir 3 ziloņu sugas, kas tiek iedalītas 2 ģintīs: Āfrikas savannas zilonis (Loxodonta africana), Āfrikas meža zilonis (Loxodonta cyclotis) un Āzijas zilonis (Elephas maximus). Vislielākais no visiem ir Āfrikas savannas zilonis, kura tēviņš var sasniegt gandrīz 4 metru augstumu skaustā un 9 tonnas masu. Visas ziloņu sugas pieder pie ziloņu dzimtas (Elephantidae), kas savukārt pieder pie snuķaiņu kārtas (Proboscidea). Ziloņu tuvākie mūsdienās dzīvojošie radinieki ir sirēnas (Sirenia) un dasiji (Hyracoidea).