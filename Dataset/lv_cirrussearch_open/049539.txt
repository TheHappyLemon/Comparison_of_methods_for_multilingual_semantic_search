Lielais Brālis (angļu: Big Brother) ir tēls Džordža Orvela antiutopiskajā romānā "1984". Viņš ir totalitārā Okeānijas bloka vadonis, kur valdošā politiskā partija ir sociālistiskā partija Ingsoc. Plakāti ar Lielā Brāļa seju ir izlīmēti visā Londonā, tajos ir rakstīta frāze "Lielais Brālis tevi vēro" (Big Brother is watching you). Šis personāžs neietekmē romāna pamatsižetu un nesaskarās ar galvenajiem tēliem, antiutopijas galvenais varonis Vinstons Smits nav pārliecināts līdz galam, vai Lielais Brālis ir īstais cilvēks, vai arī partijas propagandas radīts tēls. Tēla iespējamie prototipi ir Josifs Staļins un Herberts Kičeners, kuru ārējais izskats un raksturs sakrīt ar Lielā Brāļa aprakstu romānā. 2006. gadā Lielais Brālis ieņēma 2. vietu grāmatā 101 Most Influential People Who Never Lived piekāpjoties tikai Marlboro vīram. Kinematogrāfijā Lielo Brāli atveidojuši aktieri Džons Vernons (1956. gada filmā) un Bobs Flegs (1984. gada filmā).