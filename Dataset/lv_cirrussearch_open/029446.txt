Karls Faberžē (krievu: Карл Густавович Фаберже; dzimis 1846. gada 30. maijā, miris 1920. gada 24. septembrī) bija krievu juvelieris. Vislabāk pazīstams ar savā vārdā nosauktajām Lieldienu olām, kas izgatavotas no dārgmetāliem un dārgakmeņiem. Viņa tēvs Gustavs Faberžē bija vācbaltietis, māte — dāniete. Senči no tēva puses — hugenoti. Karls strādāja sava tēva dibinātajā darbnīcā, kuru pārņēma pēc tēva nāves. Iedvesmu juvelierizstrādājumiem smēlies arī Ermitāžas muzejā. Pirmo Lieldienu olu cara Aleksandra III sievai Marijai izgatavojis 1885. gadā kā dāvanu Lieldienās, kas bija arī cara un viņa sievas kāzu gadadiena. Olas turpināja izgatavot katru gadu līdz pat Oktobra revolūcijai 1917. gadā. Aleksandra III laikā tika pasūtīta viena ola gadā, Nikolajs II pasūtīja divas olas katru gadu — vienu mātei, otru savai sievai Aleksandrai Fjodorovnai. Kopumā Faberžē darbnīcā izgatavots ap 50 olu.