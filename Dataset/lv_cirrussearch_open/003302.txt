Roberts "Bobs" Peislijs, OBE (angļu: Robert "Bob" Paisley; dzimis 1919. gada 23. janvārī Sanderlendā, Anglijā, miris 1996. gada 14. februārī) ir bijušais angļu futbolists un treneris. Lielāko karjeras daļu viņš pavadījis ar "Liverpool" klubu. Ar Liverpūles komandu viņš pirmo reizi iepazinās 1939. gada maijā, kad pārcēlās no "Bishop Auckland" vienības, kur pavadīja jauniešu sezonas. Tiesa, Otrā pasaules kara dēļ debija tika pārcelta uz ilgāku laiku - 1946. gada 5. janvārī. Peislijs tajā guva vārtus, lai gan bija aizsargs. Kopsummā "Liverpool" sastāvā Peislijs aizvadīja 253 līgas mačus, kuru laikā guva 10 vārtus. Pēc spēlētāja karjeras beigām viņš pievienojās kluba personālam, kļūstot par psihoterapeitu. Vēlāk Peislijs kļuva par rezerves komandas treneri, bet 1974. gadā, pēc Bila Šenklija aiziešanas, ieņēma arī galvenās komandas trenera amatu. Deviņu gadu laikā ar "Liverpool" viņš ieguva sešus līgas čempionu titulus, trīs Eiropas kausus, vienu UEFA kausu, trīs Līgas kausus, piecas "Community Shield" trofejas, kā arī UEFA Superkausu. Peislijs pēc 44 gadiem "Liverpool" sistēmā izlēma aiziet 1983. gadā. Viņu aizvietoja Džo Fagans. Kādu laiku viņš bija komandas direktors, taču pameta arī šo amatu pēc tam, kad viņam diagnosticēja Alcheimera slimību. Peislijs nomira 1996. gadā.