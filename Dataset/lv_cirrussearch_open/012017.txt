Natālija Laščonova (dzimusi 1973. gada 16. septembrī Jelgavā) ir bijusī Latvijas vingrotāja. Vingrošanā sākusi trenēties 1978. gadā piecu gadu vecumā. Piedalījusies 1988. gada vasaras olimpiskajās spēlēs, kad sportistei bija tikai 15 gadi. Tajās izcīnīja zelta medaļu PSRS komandas sastāvā komandu sacensībās, kļūdama par visu laiku jaunāko olimpisko čempioni Latvijas sporta vēsturē. Tāpat individuālajā daudzcīņā izcīnīja 5. vietu, startēja arī citās individuālajās disciplīnās, taču nekvalificējās fināliem. 1989. gada Pasaules čempionātā izcīnījusi zeltu komandu sacensībās un sudrabu individuālajā daudzcīņā. Četras reizes uzvarējusi PSRS čempionātā. 1988. un 1989. gadā tika atzīta par Latvijas populārāko sportisti. 1991. gadā beigusi sportistes karjeru. Apprecējusies ar baltkrievu vingrotāju Tihonoviču, pārcēlusies uz dzīvi Baltkrievijā. Vēlāk, izjūkot laulībai, ar meitu pārcēlusies uz ASV.