Leonards Normens Koens (Leonard Norman Cohen; dzimis 1935. gada 21. septembrī, miris 2016. gada 7. novembrī) bija kanādiešu rakstnieks un mūziķis. Koens savu pirmo dzejoļu krājumu izdeva 1956. gadā, pirmo romānu — 1963. gadā, pirmo dziesmu albumu — 1967. gadā. Galvenie motīvi Koena darbos ir reliģija, vientulība, atsvešināšanās, cilvēku attiecības un seksualitāte. Koens par radošo darbību ir saņēmis vairākus nozīmīgus apbalvojumus, tai skaitā Kanādas ordeni, Grammy balvu par mūža ieguldījumu, viņš ir iekļauts arī Rokenrola slavas zālē.