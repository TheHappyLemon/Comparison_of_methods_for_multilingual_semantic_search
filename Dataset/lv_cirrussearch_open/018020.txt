Kristofs Valcs (vācu: Christoph Waltz; dzimis 1956. gada 4. oktobrī) ir Austrijas aktieris. Viņš ir zināms pēc lomām Kventina Tarantīno filmās "Bēdīgi slavenie mērgļi" (2009), "Atsvabinātais Džango" (2012). Pirms karjeras lielbudžeta filmās Valcs spēlēja teātra uzvedumos un bija aktieris televīzijas filmās un seriālos. 2009. gadā Valcs attēloja SS štandartenfīrera (Standartenführer) lomu Tarantīno filmā "Bēdīgi slavenie mērgļi", par ko ieguva ļoti lielu atzinību un vairākus ievērojamus apbalvojumus otrā plāna lomā, to vidū Zelta Globusu, Amerikas Kinoakadēmijas balvu, BAFTA kino balvu, Ekrāna aktieru ģildes balvu, Kannu kinofestivāla balvu. Par lomu Tarantīno nākamajā filmā "Atsvabinātais Džango", kur Valcs tēloja dakteri Kingu Šulcu, viņš arī ieguva Zelta Globusu, Amerikas Kinoakadēmijas balvu un Britu Kinoakadēmijas balvu. Attēlojis lomas Frānsisa Lorensa filmā "Ūdens ziloņiem" (2011), Romana Polaņska filmā "Asinspirts" (Carnage, 2011), filmās "Nulles teorēma" (The Zero Theorem, 2013), "Neciešamie bosi 2" (2014), "Lielās acis" (2014), "007: SPEKTRS" (2015).