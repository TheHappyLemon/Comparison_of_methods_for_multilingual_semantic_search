"Pastnieks" (angļu: The Postman) ir 1997. gada Amerikas Savienoto Valstu postapokaliptiskā piedzīvojumu filma, kuras režisors, galvenās lomas atveidotājs un viens no producentiem ir Kevins Kostners. Filma ir balstīta uz 1985. gada Deivida Brina tāda paša nosaukuma grāmatu. Citas lomas filmā atveido Vils Petons, Lorenss Teits, Olivija Viljamsa, Džeimss Ruso un Toms Petijs. Filma ir par cilvēku, kurš ceļo pa kodolkara izpostītajām Amerikas Savienotajām Valstīm. Tās pirmizrāde notika 1997. gada 25. decembrī. Filma uzskatīta par izgāšanos, pie 80 miljonu dolāru liela budžeta tā nopelnīja tikai 20 miljonus. Filma arī ieguva 5 Zelta avenes balvas kategorijās "Sliktākais aktieris", "Sliktākais režisors", "Sliktākā filma", "Sliktākais scenārijs" un "Sliktākā oriģināldziesma". Vēl filma nominēta Saturna balvai trīs kategorijās, bet balvu neieguva.