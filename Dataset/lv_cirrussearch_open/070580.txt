Santaklēra (angļu: Santa Clara, izrunā: [ˌsæntəˈklærə]) ir pilsēta Amerikas Savienotajās Valstīs, kas atrodas Kalifornijas štata rietumos, Santaklēras apgabalā. Pilsētas kopējā platība ir 47,7 km², un pēc 2020. gada tautas skaitīšanas datiem Santaklērā dzīvoja 128 tūkstoši iedzīvotāju. Faktiski tā ir Sanhosē piepilsēta, atrodas tieši uz rietumiem no Sanhosē. Santaklēra atrodas Silīcija ielejā, līdz ar to tā ir ievērojama tehnoloģiju un uzņēmējdarbības vieta. Pilsētā galvenie biroji ir tādiem uzņēmumiem kā Intel un Nvidia. Santaklērā atrodas sporta būve Levi's Stadium, kurā mājas spēles aizvada amerikāņu futbola klubs San Francisco 49ers.