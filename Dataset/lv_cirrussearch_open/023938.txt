Omars Nelsons Bredlijs (angļu: Omar Nelson Bradley, dzimis 1893. gada 12. februārī, miris 1981. gada 8. aprīlī) bija amerikāņu pieczvaigžņu ģenerālis (no 1950. gada). Viens no desmit pieczvaigžņu ģenerāļiem ASV vēsturē un pagaidām pēdējias, kurš ieguvis šo dienesta pakāpi. Dzimis nabadzīga skolotāja ģimenē. Beidzis Vestpointu, kur mācījās vienā kursā ar Dvaitu Eizenhaueru. Nepiedalījās Pirmajā pasaules karā, kura laikā dienēja Bjūtā, Montānā. Starp pasaules kariem — pasniedzējs Vestpointas akadēmijā. Kaujas darbībā iesaistījās 1943. gada sākumā, kad tika nosūtīts uz Ziemeļāfriku kā Dvaita Eizenhauera, vēlāk arī Džordža Patona vietnieks. Bredlijs bija viens no sabiedroto izcelšanās Normandijā plānotājiem un realizētājiem. Bredlija komandētā ASV 1. armija izcēlās Normandijas piekrastē. Vēlāk Bredlijs tika iecalts par ASV 12. armijas grupas komandieri. Bredlijs plānoja un realizēja operāciju "Kobra", kaujas Falēzes ielenkumā un citas operācijas, komandējot 12. armijas grupu Eizenhauera pakļautībā. Pēc kara strādāja par Kara veterānu lietu valsts sekretāru. 1948. gadā kļuva par ASV armijas štāba priekšnieku. 1949. gadā, kad Harijs Trumens nodibināja ASV Štābu priekšnieku komiteju, Bredlijs kļuva par tās pirmo priekšsēdētāju. Militāri-politiski vadīja ASV karaspēku Korejas kara laikā. 1953. gadā demobilizējās. Bredlija vārdā nosauktas ASV kājnieku kaujas mašīnas M2 Bradley.