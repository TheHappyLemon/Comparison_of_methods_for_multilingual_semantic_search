"Izdzīvo tikai mīlētāji" (angļu: Only Lovers Left Alive) ir 2013. gada Apvienotās Karalistes un Vācijas filma, kuras režisors un scenārija autors ir Džims Džārmušs. Filmā galvenās lomas atveido Tilda Svintone, Toms Hidlstons, Mija Vašikovska, Antons Jeļčins, Džefrijs Raits, Slimans Dazi un Džons Hērts. Filma ir neparasts mīlas stāsts starp diviem vampīriem, Ādamu un Ievu, kuru attiecības apdraud Ievas jaunākā māsa. "Izdzīvo tikai mīlētāji" pirmizrāde notika 2013. gada 25. maijā Kannu kinofestivālā, kur tā sacentās par Zelta palmas zaru. BBC aptaujātu kritiķu vērtējumā tā tiek uzskatīta par vienu no 21. gadsimta labākajām filmām. 2019. gadā The Hollywood Reporter ierindoja to, kā ceturto labāko 2010. gadu filmu.