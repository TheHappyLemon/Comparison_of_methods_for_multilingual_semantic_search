Nacionālās basketbola asociācijas 1985.—1986. gada sezona bija 40. NBA sezona. Šajā sezonā piedalījās 23 komandas (visas no ASV). Par NBA čempioniem kļuva Bostonas "Celtics" spēlētāji, kas sešu spēļu finālsērijā pieveica Hjūstonas "Rockets" ar 4—2. Finālsērija ilga no 26. maija līdz 8. jūnijam. Par regulārās sezonas vērtīgāko spēlētāju tika atzīts Lerijs Bērds ("Celtics"), savukārt Dominiks Vilkinss ("Hawks") bija sezonas rezultatīvākais spēlētājs. Finālsērijā par vērtīgāko spēlētāju atzina čempionvienības dalībnieku Leriju Bērdu. 1985. gada NBA drafts notika 1985. gada 18. jūnijā, tajā Ņujorkas "Knicks" ar pirmo numuru izvēlējās Patriku Īvingu. 36. NBA Visu zvaigžņu spēle notika Reunion Arena Dalasā. Tajā Austrumu komanda uzvarēja Rietumus ar 139–132. Par spēles vērtīgāko spēlētāju tika atzīts Detroitas "Pistons" spēlētājs Aizeja Tomass.