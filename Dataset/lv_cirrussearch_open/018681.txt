2013. gada Ķīnas Grand Prix (oficiālais nosaukums 2013 Formula 1 UBS Chinese Grand Prix bija Formula 1 2013. gada sezonas 3. posms, kas norisinājās 2013. gada 14. aprīlī Šanhajas Starptautiskajā trasē — Šanhajā, Ķīnas austrumu piekrastē. Tā bija desmitā reize, kad notika Ķīnas Grand Prix izcīņa, pirmo uzvaru sezonā guva Ferrari pilots Fernando Alonso. Kvalifikācijas pēdējā sesijā Sebastians Fetels, čempionāta līderis pēc pirmajiem diviem posmiem, nepabeidza nevienu apli, vienīgajā mēģinājumā kļūdoties un izbraucot no trases, līdz ar to startēja no 9. pozīcijas, bet viņa komandas biedrs Marks Vebers kvalifikācijas otrajā sesijā nobrauca trases malā dažus simtus metrus pirms boksiem degvielas spiediena dēļ un viņa rezultāts tika diskvalificēts, jo nebija iespējams sacīkšu tiesnešiem iesniegt degvielas paraugu. No pirmās starta pozīcijas startēja Luiss Hamiltons, kuram tā bija pirmā pole position kopš pāriešanas no McLaren uz Mercedes komandu.