Vladimirs Iļjušins (Владимир Сергеевич Ильюшин; dzimis 1927. gada 31. martā, miris 2010. gada 1. martā) bija PSRS izmēģinātājlidotājs, Padomju Savienības Varonis, aviokonstruktora Sergeja Iļjušina dēls. Rietumu presē bija izplatīta leģenda, ka V. Iļjušins ir lidojis dažas dienas pirms Jurija Gagarina. Šo baumu pirmavots bija angļu komunistu laikraksta Daily Worker (tagad Morning Star) ziņa 11. aprīlī, kuru bija sagatavojis Maskavas korespondents Deniss Ogdens (Dennis Ogden). Tajā bija rakstīts, ka slavena padomju aviokonstruktora dēls ar kosmosa kuģi "Rossija" startējis 1961. gada 7. aprīlī, veicis trīs apriņķojumus ar Zemi, bet bijis spiests veikt avārijas nolaišanos. Piezemējoties pilots guvis traumas, tādēļ amatpersonas viņu negribēja rādīt publikai. Viņš ir aizsūtīts uz Ķīnu, lai tur viņu noslēptu. Īstenībā Iļjušinam nav bijusi saistība ar kosmiskajiem lidojumiem, un šis stāsts ir izdomājums. Vladimirs Iļjušins 1960. gada jūnijā tiešām cieta autoavārijā. Viņam bija traumētas kājas un gadu ārstējās Maskavā. 1961. gadā viņu rehabilitācijai nosūtīja uz Ķīnu, pie austrumu medicīnas speciālistiem. Deniss Ogdens dzīvoja netālu no Iļjušina dzīvokļa, un bija dzirdējis par lidotāja traumu un prombūtni Ķīnā, kā arī bija dzirdējis par PSRS gatavošanos cilvēka lidojumam kosmosā. No tā viņš izsecināja, ka Iļjušins lidojis kosmosā. Vēlāk šīs baumas apauga ar papildu detaļām. Ziņa par to, ka pirmais cilvēks kosmosā bijis nevis Jurijs Gagarins, bet Vladimirs Iļjušins, bija tik izplatīta, ka pat 1964. gada Ginesa rekordu grāmatas izdevumā tā tika ierakstīta.