Makmerdo — Dienvidpola lielceļš, oficiāli saukts par Dienvidpola traversu (angļu: South Pole Traverse), ir ap 1450 km gara kāpurķēžu traktortehnikai paredzēta sablietēta sniega trase Antarktīdā no Makmerdo polārstacijas Rosa salā līdz Amundsenskotas-Sautpolas polārstacijai Dienvidpolā. Trases izbūve sākta 2002./2003. gadu polārajā vasarā. To finansēja ASV Nacionālais Zinātnes fonds (National Science Foundation), lai izveidotu izmaksu ziņā lētāku kravu piegādes veidu Dienvidpola stacijai. Līdz šim visas kravas tika piegādātas ar lidmašīnu palīdzību un tas radīja arī ierobežojumus kravu izmēriem un svaram. Izveidotā trase ietaupa ap 40 lielkravas lidmašīnu reisus ik gadu, kā arī ļauj piegādāt lielgabarīta zinātniskās iekārtas, ekonomējot uz montēšanas darbiem Antarktīdā. Trase tika izbūvēta četru gadu laikā, pirmā karavāna ar 110 tonnām kravas Dienvidpolā nonāca 2006. gada 7. februārī, ceļu veicot 40 dienās. Trase sākas no Makmerdo polārstacijas Rosa salā Rosa jūras piekrastē. Šķērso Makmerdo un Rosa šelfa ledājus, pa Levereta glečeru šķērso Transantarktīdas kalnu grēdu un tālāk pa Polāro plato turpinās līdz Dienvidpolam. Trase tika izbūvēta, izlīdzinot un sablīvējot sniega segu un ar sniegu aizpildot plaisas ledū. Ceļu visā garumā iezīmē karodziņi. Lielākajā daļā trases (plato un uz Rosa šelfa ledāja) pamatne ir relatīvi stabila. Inženiertehniski sarežģītākie posmi bija 6,5 km garš posms starp Makmerdo un Rosa šelfa ledājiem (tie pārvietojas ar dažādu ātrumu) un vietā, kur trase no šelfa ledāja paceļas uz Levereta glečera, 80 km garā posmā paceļoties vairāk kā 2000 metru augstumā. Šajos posmos katras sezonas sākumā ir nepieciešams veikt atkārtotu plaisu aizbēršanu un sniega blietēšanu.