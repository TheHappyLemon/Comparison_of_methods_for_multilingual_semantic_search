Blendovas tuksnesis (poļu: Pustynia Błędowska) 9 km garš un 3—4 km plats smiltājs Polijas vidienē Silēzijas vojevodistē pie Dombrova Gurņičas pilsētas. Izvietojies galvenokārt Silēzijas augstienē un tā platība ir 32 km². Blendovas tuksnesis ir lielākais tālu no jūras piekrastes esošais smiltājs Viduseiropā. Smiltājs veidojies, kūstot pēdējā ledus laikmeta ledājiem. Vidējais smilšu slāņa biezums ir 40 m, lielākais — 70 m. Tagadējā tuksnešainā ainava izveidojusies viduslaikos kalnrūpniecības rezultātā (cinka, sudraba, ogļu ieguve). Otrā pasaules kara laikā Vērmahta Āfrikas korpuss Blendovas tuksnesi izmantoja mācībām un tehnikas izmēģinājumiem pirms došanās uz karadarbību Ziemeļāfrikā.