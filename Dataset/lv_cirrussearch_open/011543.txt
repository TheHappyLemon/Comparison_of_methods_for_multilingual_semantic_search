Dominiks de Vilpēns (franču: Dominique Marie François René Galouzeau de Villepin; dzimis 1953. gada 14. novembrī) ir franču politiķis, pārstāv Vienotas Republikas (République solidaire) partiju. Viņš bija viens no Žaka Širaka protežē. Laikā no 2002. gada 7. maija līdz 2004. gada 31. martam D. de Vilpēns pildīja Francijas ārlietu ministra amata pienākumus. Viņš bija pret 2003. gada iebrukumu Irākā. Laikā no 2004. gada 31. marta līdz 2005. gada 31. maijam bija Francijas iekšlietu ministrs un no 2005. gada 31. maija līdz 2007. gada 17. maijam — Francijas premjerministrs. Politiķis ticis apsūdzēts par Nikolā Sarkozī apmelošanu, taču tiesa viņu ir attaisnojusi. 2011. gada decembrī paziņoja, ka kandidēs 2012. gada Francijas prezidenta vēlēšanās.