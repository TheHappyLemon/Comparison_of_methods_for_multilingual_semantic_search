Volfgangs Augusts Eižens Lits (vācu: Wolfgang August Eugen Lüth; dzimis 1913. gada 15. oktobrī, miris 1945. gada 14. maijā) bija Rīgā dzimis otrs veiksmīgākais vācu zemūdeņu komandieris Otrā pasaules kara laikā. Lita vadībā zemūdenes nogremdēja 46 tirdzniecības kuģus un vienu franču zemūdeni ar kopēju tonnāžu 230 781 reģistra tonnas. Vairāk spējis tikai Oto Krečmers. Volfgangs Lits ir viens no diviem zemūdens karavīriem, kuri saņēmuši Dzelzs krusta Bruņinieka krustu ar ozollapām, zobeniem un briljantiem (Ritterkreuz des Eisernen Kreuzes mit Eichenlaub, Schwertern und Brillanten). Dzimis Rīgā, vācbaltiešu ģimenē. Pēc vidusskolas beigšanas, trīs semetrus studēja Herdera institūtā. 1933. gadā pameta Latviju, devās uz Vāciju, kur iestājas kara flotē. Pēc apmācībām dienēja virsūdens flotē, bet 1937. gada februārī tika norīkots uz zemūdens dienestu. Spānijas pilsoņu kara laikā, veica uzdevumus Spānijas piekrastē. Otrā pasaules kara sākuma momentā Volfgands Lits patrulēja zemūdenē "U-38" pie Portugāles krastiem. 1939. gada 30. decembrī Volfgangam Litam tika uzticēta zemūdens U-9 vadība. Ar šo zemūdeni Lits devās sešās patrulēšanās un nogremdēja 7 kuģus un franču zemūdeni.1940. gada 27. jūnijā Lits tika norīkots par zemūdenes U-138 komandieri, bet 1940. gada 21. oktobrī par zemūdenes U-43 komandieri. Ar U-43 piecās patrulēšanās tika nogremdēti 12 kuģi. 1942. gada 9. maijā Lits kļuva par zemūdenes U-181 komandieri. 1942. gada septembŗi zemūdene devās no Ķīles un patrulēja Indijas okeānā un pie Dienvidāfrikas. Līdz atgriešanās Bordo tika nogremdēti 12 kuģi. 1943. gada martā Lits devās vēl vienā patrulēšanā, sevišķi bieži izturoties Maurīcijas tuvumā. Patrulēšana turpinājās 205 dienas — tā bija otrā ilgākā kara laikā. Tika nogremdēti 10 kuģi. 1944. gada janvārī pēc 15 patrulēšanām un 600 dienām jūrā, sāka dienēt krastā — viņš tika norīkots par zemūdens flotiles komandieri Gotenhāfenē. Vēlāk viņš tika pārcelts uz jūras kara skolu Flensburgā, bet 1944. gada septembrī kļuva par skolas komandieri. Kad 1945. gada Flensburgā ienāca britu karaspēks, Lits turpināja ieņemt kara skolas vadītāja amatu. Naktī uz 1945. gada 14. maiju Litu nošāva vācu sardzes kareivis, jo Lits neatbildēja uz sardzes brīdinājumu. Vēlēkā izmeklēšana atzina, ka sardzes kareivis rīkojies pēc reglamenta. Saskaņojot ar britu iestādēm, Volfgangs Lits tika apglabāts Valsts bērēs. Goda sardzē pie zārka stāvēja seši zemūdens komandieri — visi bija Dzelzs krusta Bruņinieka krusta saņēmēji. Tās bija pēdējās Trešā reiha Valsts bēres.