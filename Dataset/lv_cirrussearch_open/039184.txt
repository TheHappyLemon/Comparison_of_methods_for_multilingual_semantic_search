Roberts Guiskārs (sicīliešu: Rubbertu lu Guiscardu, itāļu: Roberto il Guiscardo); dzimis ap 1015. gadu, miris 1085. gada 17. jūlijā) bija viens no normāņu Otvilu brāļiem no Normandijas, kurš vadīja Dienviditālijas iekarošanu un kļuva par Apūlijas un Kalabrijas grāfu. No Normandijas ieradās Dienviditālijā ap 1047. gadu. Izmantojot Bizantijas, pāvesta un lombardiešu savstarpējās cīņas, kopā ar brāļiem un pusbrāļiem paplašināja normāņu varu, iegūstot Neapoli, Kalabriju un Sicīliju un liekot pamatus Sicīlijas karalistei. 1071. gadā ieņemot Bari, Guiskārs pārtrauca Bizantijas valdīšanu Itālijā. Miris kampaņas pret Bizantiju laikā.