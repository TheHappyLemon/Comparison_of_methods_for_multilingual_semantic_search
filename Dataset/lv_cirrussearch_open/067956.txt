Augsburgas ticības apliecība (vācu: Augsburger Bekenntnis) jeb Augsburgas konfesija (latīņu: Confessio Augustana) ir luterisma pamatu izklāsts, kas 28 artikulos formulē galvenās luteriskās teoloģijas vadlīnijas. To sastādīja Lutera sekotājs Filips Melanhtons un Augsburgas reihstāgā 1530. gada 25. jūnijā pasniedza Svētās Romas impērijas ķeizaram Kārlim V. Tā kā ķeizars to noraidīja, izcēlās ticības karš, kas beidzās ar Augsburgas ticības mieru 1555. gadā. Augsburgas ticības apliecība iekļauta Vienprātības grāmatas (Liber Concordiae) sastāvā.