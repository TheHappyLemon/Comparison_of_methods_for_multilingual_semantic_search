Ričmonda (angļu: Richmond) ir pilsēta ASV, Virdžīnijas štata administratīvais centrs. Tāpat kā pārējās štata pilsētas, arī Ričmonda ir neatkarīga pilsēta, un tā neietilpst neviena apgabala sastāvā. Pilsētā ir 204 214 iedzīvotāji, savukārt Ričmondas metropoles areālā dzīvo 1 231 675 iedzīvotāji. Pilsētas ekonomika balstās uz jurisprudences, finanšu un valdības iestādēm. Pilsētā atrodas viena no 13 ASV apelācijas tiesām un viena no 12 federālajām rezervju fondu bankām. Pilsētā ir arī attīstīts tūrisms, pilsētas apkārtnē atrodas vairāki vēsturiskie objekti. Amerikas pilsoņu kara laikā Ričmonda bija Amerikas Valstu Konfederācijas galvaspilsēta.