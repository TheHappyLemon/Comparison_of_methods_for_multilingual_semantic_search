Oļegs Blagonadeždins (dzimis 1973. gada 16. maijā) ir bijušais Latvijas futbolists, kurš spēlēja malējā aizsarga pozīcijā, šobrīd futbola treneris. Lielāko daļu savas futbolista karjeras laika viņš ir aizvadījis Skonto FC sastāvā, ar kuru kopā 13 reizes kļuvis par Latvijas čempionu, kā arī 7 reizes ieguvis Latvijas kausu. 2006. gada sezonā Blagonadeždins spēlēja FK Jūrmala sastāvā. 2007. gadā Blagonadeždins beidza spēlētāja karjeru un gada nogalē kļuva par jauniešu komandas JFC Skonto galveno treneri. Latvijas izlasē Oļegs Blagonadeždins debitēja 19 gadu vecumā 1992. gada jūlijā pret Igauniju. Izlasē viņš ar dažiem pārtraukumiem spēlēja līdz 2004. gadam. Kopā ar Latvijas izlasi Blagonadeždins piedalījās Euro 2004 finālturnīrā Portugālē, savukārt savu pēdējo spēli valstsvienībā aizvadīja tā paša gada decembrī pārbaudes spēlē pret Omānu. 13 izlasē aizvadītajos gados Blagonadeždins 70 spēlēs guva 2 vārtus. 2012. gada februārī viņš tika apstiprināts par Virslīgas jaunpienācēju FK Spartaks galveno treneri. 2014. gadā ir apstiprināts par Pirmās līgas jaunpienācējas AFA Olaine galveno treneri.