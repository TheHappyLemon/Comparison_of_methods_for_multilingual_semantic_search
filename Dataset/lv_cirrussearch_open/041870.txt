Fiat nauda (angļu: fiat money, vācu: Fiatgeld) (latīņu: fiat — 'lai top, lai notiek!', sal. fiat lux! — 'lai top gaisma!', no facere — 'darīt, taisīt') jeb bezseguma nauda ir valūta, kurai pašai par sevi nepiemīt nekāda īpaša vērtība, bet to lieto kā naudu, parasti uz valdības rīkojuma pamata. Tās vērtību kā naudai nosaka vai nu ar valdības rīkojumu vai tai tāda piemīt, jo iesaistītie darījumu partneri par tādu vienojas. Fiat nauda ir alternatīva prečnaudai un reprezentatīvai naudai (parasti ar zelta vai sudraba segumu). Šāda nauda bieži tiek saukta par papīrnaudu, taču nauda ar segumu (piemēram, 1920. un 1930. gadu Latvijas Republikas latu banknotes) arī var būt no papīra. Kopš 1971. gadā ASV atteicās no zelta standarta, mūsdienu valstu valūtas ir fiat nauda ar savstarpēji brīvi staigājošiem apmaiņas kursiem.