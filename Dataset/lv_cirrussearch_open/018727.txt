Sigurnija Vīvere (angļu: Sigourney Weaver; dzimusi Sūzana Aleksandra Vīvere (Susan Alexandra Weaver) 1949. gada 8. oktobrī) ir amerikāņu aktrise. Pazīstama ar Elenas Riplijas lomu "Svešo" filmu sērijā, Danas Baretas lomu filmās "Spoku mednieki" un tā turpinājumā "Spoku mednieki 2", kā arī filmās "Gorillas miglā" (Gorillas in the Mist: The Story of Dian Fossey), Working Girl, "Ledus vētra", "Galaktikas meklējumos", Prayers for Bobby un Greisas Augustīnes lomu filmā "Avatars". Aktrise tikusi nominēta trim Amerikas Kinoakadēmijas balvām, trim BAFTA balvām (viena uzvara), divām Emmy balvām, sešām Saturna balvām (divas uzvaras) un septiņām Zelta globusa balvām. 1988. gadā saņēma divas Zelta globusa balvas par lomām filmās "Gorillas miglā" un Working Girl, tādējādi kļūstot par pirmo personu, kas vienā gadā saņēmusi divas Zelta globusa balvas par tēlošanu.