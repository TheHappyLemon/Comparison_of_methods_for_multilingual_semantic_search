Sāra Fredrīka Šēstrema (zviedru: Sarah Fredrika Sjöström; dzimusi 1993. gada 17. augustā) ir zviedru peldētāja. Četru olimpisko medaļu īpašniece, kā arī 22 medaļu ieguvēja Pasaules čempionātos. Pašreizējā pasaules rekordiste 50 m brīvā stila distancē un 100 m tauriņstilā, bijusi rekordiste arī citās distancēs. Četras reizes piedalījusies olimpiskajās spēlēs (2008, 2012, 2016, 2020). 2012. gadā Londonā izcīnījusi 4. vietu 100 m tauriņstilā. 2016. gadā Riodežaneiro šajā distancē kļuva par olimpisko čempioni, finālā arī uzstādot pasaules rekordu. Šī bija Zviedrijas peldētāju sieviešu pirmā zelta medaļa olimpisko spēļu vēsturē. 2020. gada olimpiskajās spēlēs Tokijā kļuva par 50 m brīvā stila vicečempioni. Šēstrema ir daudzu medaļu īpašniece gan Pasaules, gan Eiropas čempionātā gan garajā, gan īsajā baseinā. Kopā izcīnījusi 21 individuālo medaļu Pasaules čempionātos — vairāk kā jebkurš cits peldētājs (kopā 22 medaļas, viena iegūta stafetē). S. Šēstrema ir arī vienīgā peldētāja, kas izcīnījusi zelta medaļas 7 Pasaules čempionātos laika posmā no 2009. līdz 2023. gadam un vienīgā sieviete, kura izcīnījusi 5 medaļas individuālajās distancēs vienā Pasaules čempionātā (to viņa paveica 2019. gada Pasaules čempionātā). Eiropas čempionātos garajā baseinā izcīnījusi 28 medaļas dažādās distancēs.