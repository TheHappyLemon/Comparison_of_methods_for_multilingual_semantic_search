Hieronims Radzejovskis (poļu: Hieronim Radziejowski herbu Junosza; dzimis 1612. gadā, miris 1667. gada 8. augustā) bija Žečpospolitas valsts darbinieks un diplomāts, Inflantijas vaivads 1667. gadā. Citu amatu vidū no 1650. līdz 1652. gadam bija Kroņa vicekanclers (Podkanclerzy koronny), bet 1645. gadā - Sejma maršals (Marszałek Sejmu). Dzimis Lenčicas vaivada Staņislava Radzejovska ģimenē. Precējies trīs reizes. Trešās sievas Elžbetas dēls Mihals Stefans Radzejovskis bija Polijas primass no 1688. līdz 1705. gadam. Uzzinājis, ka sieva Elžbeta kļuvusi par Polijas karaļa Jana II Kazimira mīļāko, pieslējās karaļa pretiniekiem. 1652. gadā Sejma tribunāls piesprieda nāvessodu, ko nomainīja ar izsūtījumu. Hieronims Radzejovskis devās uz Zviedriju, kur deva lielu ieguldījumu pārliecinot Zviedrijas karali iebrukt Polijā. 1655. gadā pavadīja Polijā iebrukušos zviedru spēkus. Beidzoties karam, 1662. gadā Sejms Redzejovskim piedeva. Miris 1667. gadā diplomātiskās misijas gaitā. Radzejovskis ir viens no negatīvajiem tēliem Henrika Senkeviča vēsturiskajos darbos "Ar uguni un zobenu" un "Plūdi".