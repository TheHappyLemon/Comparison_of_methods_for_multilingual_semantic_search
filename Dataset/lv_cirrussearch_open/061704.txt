Volina (poļu: Wolin) ir Baltijas jūras sala Polijas ziemeļrietumos, Rietumpomožes vojevodistā, Oderas grīvā. Atrodas starp Ščecinas līci dienvidos un Pomerānijas līci ziemeļos. No austrumiem to no Polijas cietzemes atdala Dzivna, bet rietumos no Ūzedomas salas — Svina. Svinas grīvā atrodas Svinoujsces pilsēta, bet Dzivnas grīvā — Dzivnova. Vēl salā atrodas Meņdzizdrojes un Volinas pilsētas. Volina ir visticamākā senās Jomsborgas vieta. Salas centrālajā daļā izveidots Volinas nacionālais parks.