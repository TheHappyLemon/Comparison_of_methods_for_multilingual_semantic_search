Dabas piemineklis ir aizsargājams dabas objekts. Parasti pie dabas pieminekļiem tiek pieskaitīti dažādi izcili vai arī reti dabas veidojumi, nelielas teritorijas, kurām ir zinātniska vai kultūrvēsturiska nozīme un ir nepieciešama saimnieciskās darbības ierobežošana vai īpaša kopšana teritorijas saglabāšanai. Pie dabas pieminekļiem pieder: ģeoloģiski un ģeomorfoloģiski objekti; senie parki; dendroloģiskie stādījumi; dižkoki, savdabīgi un reti koki, introducēti koki; senie dzirnavu dīķi. Pie ģeoloģiskajiem un ģeomorfoloģiskajiem objektiem pieskaitāmi dažādi avoti, iežu atsegumi, dižakmeņi, īpatnējas reljefa formas, alas. Latvijā valsts aizsardzībā atrodas vairāk nekā 200 ģeoloģiski un ģeomorfoloģiski objekti, 60 alejas, vairāk nekā 80 dendroloģiskie stādījumi, kā arī vairāki tūkstoši koku.