Čohas pils (poļu: Zamek Czocha) ir 13. gadsimta pils, kas atrodas Polijas galējos dienvidrietumos, Lubaņas apriņķī, Augšlužicas novadā. Pils uzbūvēta uz gneisa klints un tā senākā daļa ir tās donžons. Pils būvniecību uzsāka Bohēmijas karalis Vāclavs I. Gadsimtu gaitā tā daudzkārt mainījusi īpašniekus. 1909. gadā to nopirka Drēzdenes cigāru ražotājs Ernsts Gutšovs, kas atjaunoja pili pēc Berlīnes arhitekta Bodo Epharta projekta, pamatojoties uz pils 1703. gada zīmējumiem. Pēc Otrā pasaules kara, kad apvidus nokļuva Polijas sastāvā, pils tika piešķirta Polijas armijai. Kopš 1996. gada tā darbojas kā viesnīca un konferenču centrs. Tā tiek izmantota kino uzņemšanai.