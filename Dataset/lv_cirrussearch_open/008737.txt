Līva Ulmane (norvēģu: Liv Ullmann; dzimusi 1938. gada 16. decembrī) ir norvēģu aktrise un kinorežisore. Plašāk zināma pēc galveno lomu atveidošanas vairākās Ingmara Bergmana filmās. Līva Ulmane ir tēlojusi galvenās lomas vienpadsmit Ingmara Bergmana filmās, tostarp "Persona", "Kliedzieni un čuksti", "Laulības dzīves ainas" un citās. Aktrise vairākkārt nominēta Amerikas Kinoakadēmijas balvai, Zelta globusa balvai (1972. gadā saņēma kā labākā aktrise galvenajā lomā filmā The Emigrants), Kannu kinofestivāla balvai "Zelta palmas zars" u. c. 2014. gada decembrī Līva Ulmane Rīgas Starptautiskajā kino festivālā prezentēja savu jaunāko filmu "Jūlijas jaunkundze" un piedalījās Eiropas Kinoakadēmijas balvu pasniegšanas ceremonijā.