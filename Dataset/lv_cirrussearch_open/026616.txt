Fernāns Magelāns (portugāļu: Fernão de Magalhães, spāņu: Fernando de Magallanes; dzimis aptuveni 1480. gadā, miris 1521. gada 27. aprīlī) bija portugāļu jūras braucējs, kurš Spānijas dienestā vadīja pirmo ekspedīciju, kurā tika apbraukts apkārt pasaulei. 1519. gadā ar piecu kuģu eskadru devās uz Moluku salām, dodoties uz tām nevis ierastajā virzienā - uz austrumiem no Spānijas, bet gan uz rietumiem. Dienvidamerikā viņš atklāja Patagoniju un šaurumu starp Patagoniju un Ugunszemi, kas savieno Atlantijas okeānu ar Kluso okeānu (vēlāk nosaukts par Magelāna šaurumu). 1521. gadā Magelāns atklāja Marianas salas un Filipīnas. Filipīnās Magelāns tika nogalināts. Ceļojumu apkārt pasaulei Magelāna vietā pabeidza stūrmanis Huans Elkano. Spānijā 1522. gada 9. septembrī atgriezās tikai viens eskadras kuģis Victoria ar 18 jūrniekiem. Magelāna ceļojumam bija liela nozīme, jo tika pierādīts, ka Klusais okeāns, kas atdala Āziju no Amerikas, ir daudz lielāks, nekā uzskatīja līdz tam, un tika noskaidrots, ka visi okeāni ir savienoti.