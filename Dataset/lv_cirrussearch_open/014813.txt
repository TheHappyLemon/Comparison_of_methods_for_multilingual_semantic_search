Sallija Kristena Raida (Sally Kristen Ride, dzimusi 1951. gada 26. maijā, mirusi 2012. gada 23. jūlijā) bija ASV fiziķe, NASA astronaute. 1983. gadā viņa kļuva par pirmo ASV sievieti, kas lidojusi kosmosā. Stenforda Universitātē ieguvusi doktora grādu fizikā. 1978. gadā Raida iestājās NASA astronautu vienībā. Sallija Raida veikusi divus kosmiskos lidojumus ar Space Shuttle kosmoplānu Challenger: STS-7 (1983. gadā) un STS-41-G (1984. gadā). Pēc NASA atstāšanas 1987. gadā Raida strādāja Stenforda Universitātē. 1989. gadā viņa kļuva par profesori Kalifornijas Universitātē Sandjego.