Ultrasterilizācija jeb ultrapasterizācija (angļu: Ultra-high temperature processing, UHT) ir pārtikas sterilizācija, karsējot to ļoti īsu laiku, ap 1—2 sekundēm, temperatūrā, kas pārsniedz 135 °C, kas ir nepieciešamā temperatūra sporu nogalināšanai pienā. Populārākais UHT procesa produkts ir piens, bet to izmanto arī augļu sulām, krējumam, sojas pienam, jogurtam, vīnam, zupām, medum un sautējumiem. UHT piens tika izgudrots 1960. gados un plašam patēriņam ir pieejams kopš 1970. gadiem. Lielais karstums UHT procesā var izraisīt Maijāra reakciju un izmainīt piena produktu garšu un smaržu. Tipisks UHT piena derīguma termiņš ir seši līdz deviņi mēneši neatvērtā iepakojumā.