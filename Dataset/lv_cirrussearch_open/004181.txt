Sociāldemokrātiskā partija-SDP (dibināta ar nosaukumu Sociāldemokrātu Savienība—SDS), bija sociāldemokrātiska politiska partija Latvijā. Tā tika izveidota 2002. gadā daļai LSDSP biedru Egila Baldzēna priekšgalā izstājoties no partijas. 7. janvārī 5 deputāti izveidoja SDS frakciju Saeimā, bet 23. aprīlī SDS tika reģistrēta Uzņēmumu reģistrā. No 2002. līdz 2003. gadam to atbalstīja Jaunatnes Sociāldemokrātiskā savienība (JSS), kas vēlāk atgriezās pie LSDSP. 8. Saeimas vēlēšanās (2002) SDS ieguva 1,5% balsu, 2004. gada Eiropas Parlamenta vēlēšanās SDS izcīnīja pēdējo vietu ar 0,34% balsu. 2005. gada Rīgas domes vēlēšanās SDS saņēma 0,18% balsu un priekšpēdējo vietu. Partijas priekšsēdētājs Pēteris Salkazanovs un ģenerālsekretāre Mārīte Teivāne pēc tam pārgāja uz partiju "Jaunie Demokrāti", viens no bijušajiem partijas līderiem E. Baldzēns — uz "TB/LNNK", bijušais Saeimas deputāts Imants Burvis — uz "Tēvzemes savienību". 2006. gadā SDS Jāņa Matuļa vadībā uzsāka sarunas par atkalapvienošanos ar LSDSP. Vēlāk partija pārdēvēta par Sociāldemokrātisko partiju-SDP un 2008. gadā Egila Rutkovska vadībā uzsāka sarunas par pievienošanos Saskaņas Centram. 2010. gada aprīlī SDP, Tautas Saskaņas partija un "Jaunais centrs" apvienojās, izveidojot partiju "Saskaņa".