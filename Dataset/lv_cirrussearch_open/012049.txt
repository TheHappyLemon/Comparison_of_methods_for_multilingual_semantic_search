Nezināma vērtība "map_relief" Tombuktu (franču: Tombouctou) ir pilsēta Mali, Tombuktu reģiona administratīvais centrs. Saskaņā ar 2009. gada tautas skaitīšanas datiem, pilsētā dzīvo 54 453 iedzīvotāji. Tombuktu atrodas 15 km attālumā no Nigēras upes. Tombuktu kļuva par pastāvīgu apdzīvotu vietu 12. gadsimta sākumā. 14. gadsimtā, kad šeit valdīja Mansa Musa, sasniedza augstāko uzplaukumu, kļūstot arī par nozīmīgāko islāma, izglītības un kultūras centru Rietumāfrikā. 16. gadsimta beigās pilsētu iekaroja Marokas sultāns un sākās tās panīkums. Eiropā Tombuktu kā ļoti bagāta pilsēta bija pazīstama jau viduslaikos, taču neviens eiropietis to nebija apmeklējis. Viens no pirmajiem pētniekiem, kas nokļuva tuvu pilsētai, bija Mungo Pārks 1795. un 1805. gadā. Iespējams, ka ceļotājs pilsētu arī sasniedzis, taču viņš gāja bojā un informācija par pēdējo ceļojumu nav pilnīga. Cits skotu ceļotājs Aleksandrs Gordons Leings 1826. gada augustā kļuva par pirmo eiropieti, kas sasniedzis Tombuktu. A. G. Leings pilsētā uzturējās 38 dienas, izpētīja to un konstatēja, ka savu seno spozmi Tombuktu ir zaudējusi. Atpakaļceļā viņu nogalināja musulmaņu fanātiķis, vēloties kavēt eiropiešu iespiešanos šajā teritorijā. 1988. gadā Tombuktu tika iekļauta UNESCO Pasaules kultūras mantojuma sarakstā.