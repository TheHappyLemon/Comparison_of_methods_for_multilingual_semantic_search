Virgīlijs Alekna (lietuviešu: Virgilijus Alekna, dzimis 1972. gada 13. februārī) ir bijušais lietuviešu vieglatlēts, startējis diska mešanas sacensībās. 2016. gadā ievēlēts Seimā. Piedalījies piecās Olimpiskajās spēlēs (1996, 2000, 2004, 2008, 2012). Visās piecās spēlēs ierindojies pirmajā pieciniekā. 2000. gadā Sidnejā un 2004. gadā Atēnās (sākotnēji viņš bija otrais, bet par dopinga lietošanu tika diskvalificēts pirmās vietas ieguvējs ungārs Roberts Fazeks) izcīnījis zelta medaļu, 2008. gadā Pekinā — bronzas medaļu. 2012. gadā Londonā bija Lietuvas karognesējs atklāšanas ceremonijā. Ar panākumiem startējis Pasaules čempionātā, kur izcīnījis divas zelta (2003. gadā Parīzē un 2005. gadā Helsinkos) un divas sudraba (1997. gadā Atēnās un 2001. gadā Edmontonā) medaļas. Izcīnījis pilnu medaļu komplektu Eiropas čempionātā. Aleknam pieder otrs labākais rezultāts diska mešanas vēsturē. 2000. gadā Lietuvā disku raidījis 73,88 m tālumā, par 20 cm atpaliekot no vācieša Jirgena Šulta 1986. gadā uzstādītā pasaules rekorda. Četras reizes ticis atzīts par Lietuvas gada labāko sportistu (2000, 2004, 2005, 2006). 2000. gadā Track & Field atzina Aleknu par gada labāko vieglatlētu pasaulē, 2005. gadā ticis atzīts par gada vieglatlētu Eiropā.