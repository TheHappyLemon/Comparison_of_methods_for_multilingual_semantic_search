"Mehāniskais apelsīns" (angļu: A Clockwork Orange) ir antiutopisks melnās komēdijas romāns, kura autors ir angļu rakstnieks Entonijs Bērdžess. Romāns tika publicēts 1962. gadā. Romāna darbība norisinās tuvā nākotnē, sabiedrībā, kurā valda vardarbīga jauniešu subkultūra. Galvenais varonis, Alekss, stāsta par savas bandas vardarbīgajām aktivitātēm un to, kā valsts, ar eksperimentālas metodes palīdzību, mēģina viņu mainīt. Romāns ir daļēji uzrakstīts izdomātā, no krievu valodas ietekmētā žargonā Nadsat, kas savu nosaukumu ir ieguvis no krievu piedēkļa. Saskaņā ar Bērdžesu, romāns tika uzrakstīts trīs nedēļu laikā. 2005. gadā "Mehāniskais apelsīns" tika iekļauts žurnāla Time "100 labāko angļu romānu kopš 1923. gada" sarakstā. Romāns iekļuva arī Modern Library "100 labāko 20. gadsimta romānu angļu valodā" sarakstā. "Mehāniskais apelsīns" tiek uzskatīts par vienu no ietekmīgākajiem antiutopijas romāniem. 1971. gadā iznāca romāna ekranizācija, kuras režisors ir Stenlijs Kubriks, bet galvenās lomas atveidotājs Malkolms Makdauels.