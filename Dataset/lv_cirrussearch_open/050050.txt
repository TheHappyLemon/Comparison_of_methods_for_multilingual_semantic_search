Komunarka (krievu: Коммунарка) ir ciemats Krievijas galvaspilsētas Maskavas administratīvajās robežās, Sosenskas municipālā veidojuma lielākā apdzīvotā vieta un pārvaldes centrs. Izvietojies 4 km uz dienvidiem no Maskavas apvedceļa. Savienots ar Maskavas metro līniju. Apdzīvotā vieta izveidojusies 1920. gados kā padomju saimniecības «Kommunarka» ciemats. Uz rietumiem no ciemata 1930.—1950. gados darbojās nošaušanas poligons, kur Lielā terora politisko represiju laikā tika noslepkavoti un aprakti vairāk nekā 10 tūkstoši cilvēku. Komunarkā atradās NKVD priekšsēdētāja Henriha Jagodas ārpilsētas rezidence. COVID-19 pandēmijas laikā 2020. gada martā Komunarkas slimnīcu pārveidoja par Maskavas galveno infekcijas slimnīcu COVID-19 pacientiem.