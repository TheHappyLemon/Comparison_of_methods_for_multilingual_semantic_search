USA-261 jeb X-37B OTV-4, kodētais nosaukums AFSPC-5 bija ASV uzņēmuma Boeing būvēta militāra bezpilota kosmoplāna X-37B otrā eksemplāra otrais kosmiskais lidojums. Tas orbītā palaists 2015. gada maijā; uz zemes atgriezās 2017. gada maijā. X-37B tika palaists 2015. gada 20. maijā 15:05 UTC ar nesējraķeti Atlas V/501 no Kanaveralas zemesraga Gaisa spēku stacijas starta kompleksa SLC-41. Kopā ar to palaisti nanopavadoņi ULTRASat, Lightsail-A, USS Langley, BRICSat-P, ParkinsonSat, GEARRS-2, AeroCube-8A, AeroCube-8B, OptiCube 1, OptiCube 2, OptiCube 3. Pēc ieiešanas orbītā kosmoplānam dots nosaukums USA-261 Kosmiskais aparāts palaists ASV Gaisa spēku uzdevumā. Atšķirībā no iepriekšējām reizēm, kad par kosmoplāna derīgo kravu nekas oficiāli netika vēstīts, šoreiz tika paziņots par diviem eksperimentiem: elektriskās vilces (jonu dzinēja) izmēģinājumi un materiālu eksponēšana kosmiskajā vidē. Ne orbītas parametri ne lidojuma ilgums un pārējās derīgās kravas detaļas netika atklātas. Kosmoplāns uz zemes atgriezās 2017. gada 7. maijā. 1:45 UTC tas nolaidās uz Kanaveralas zemesraga Gaisa spēku stacijas skrejceļa.