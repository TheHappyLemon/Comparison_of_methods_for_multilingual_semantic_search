Sandra Raluka Izbaša (rumāņu: Sandra Raluca Izbașa; dzimusi 1990. gada 18. jūnijā) ir rumāņu sporta vingrotāja. Piedalījusies divās Olimpiskajās spēlēs (2008, 2012). 2008. gadā Pekinā viņa kļuva par čempioni brīvajās kustībās un bronzas medaļas ieguvēju komandu sacensībās, savukārt 2012. gadā Londonā izcīnīja zeltu atbalsta lēcienā un atkārtoja Pekinas Olimpisko spēļu panākumus komandu sacensībās. Izcīnījusi vienu sudraba un divas bronzas medaļas (no kurām viena ir izcīnīta daudzcīņā) Pasaules čempionātā. Eiropas čempionātā kļuvusi par septiņkārtēju čempioni, tāpat četras reizes ieņēmusi otro vietu un vienu reizi — trešo vietu.