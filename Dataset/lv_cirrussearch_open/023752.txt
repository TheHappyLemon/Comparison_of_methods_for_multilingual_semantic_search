Prinča Viljama un Katrīnas Midltones kāzas notika 2011. gada 29. aprīlī Vestminsteras abatijā, Londonā, Apvienotajā Karalistē. Līgavainis princis Viljams, ir Apvienotās Karalistes karaļa Čārlza III un princeses Diānas vecākais dēls. Līgava Katrīna "Keita" Midltone ir vecākā Maikla un Kerolas Midltonu meita. Ceremoniju vadīja Vestminsteras prāvests. Kenterberijas arhibīskaps un Anglikāņu baznīcas garīgais līderis Rovans Viljamss salaulāja viņus. Līgavaiņa vedējs bija līgavaiņa brālis princis Harijs, savukārt Pipa Midltone bija līgavas māsa. Ceremoniju apmeklēja līgavaiņa un līgavas ģimene, kā arī vairāku pasaules karalisko ģimeņu pārstāvji, diplomāti un pāra izraudzīti viesi. Pēc laulību ceremonijas pāris veica tradicionālo iznākšanu uz Bakingemas pils balkona. Tā kā princis Viljams nebija pirmais monarhijas mantošanas līnijā, kāzās vairākas detaļas tika atstātas pāra pārziņā, piemēram, lielākās daļas no apmēram 1900 viesu ielūgšana. Princis Viljams un Keita Midltone iepazinās 2001. gadā. 2010. gada 16. novembrī tika paziņots par pāra saderināšanos, kas notika gandrīz mēnesi iepriekš. Kāzas to sagatavošanas procesā vairāku iemeslu dēļ tika salīdzinātas ar 1981. gada Viljama vecāku kāzām. Laulību diena bija nacionālā brīvdiena Apvienotajā Karalistē. Laulību ceremoniju televīzijas tiešraidē vēroja vairāki desmiti miljonu cilvēki, 72 miljoni cilvēku vēroja to YouTube karaliskajā kanālā (YouTube Royal Channel). Ceremonija televīzijā tika pārraidīta arī Latvijā.