Parathormons ir peptīdhormons, kas sastāv no 84 aminoskābēm un tā galvenā funkcija ir kalcija līmeņa regulācija asinīs. To sekretē epitēlijķermenīšu galvenās šūnas reaģējot uz zemu kalcija līmeni asinīs. Asinīs cirkulējošais parathormons, piesaistoties parathormona receptoram 1, kurš atrodas nierēs un kaulos, dažās minūtēs palielina kalcija līmeni. Kaulos parathormons palielina osteoklastu — kaulu noārdošo šūnu aktivitāti, un izraisa kalcija atbrīvošanos no kauliem vienas līdz divu stundu laikā, bet nierēs paaugstina kalcija reabsorbciju un samazina tā izdali ar urīnu. Parathormona receptors 2 atrodas centrālajā nervu sistēmā, sēkliniekos un placentā. Ilgstošāka parathormona iedarbība stimulē enzīma 1α-hidrolāzes aktivitāti nierēs, veicinot aktīvā D vitamīna (kalcitriola) sintēzi, kas paaugstina kalcija uzsūkšanos tievajās zarnās un kalcija apriti kaulos vairāku dienu garumā. Parathormonam pussabrukšanas laiks ir 4 minūtes, tā molekulārā masa ir 9.4 kDa.