Zalcburgas lidosta (vācu: Flughafen Salzburg) arī V. A. Mocarta Zalcburgas lidosta (angļu: Salzburg Airport W. A. Mozart) ir starptautiska lidosta Austrijas ziemeļos, uz rietumiem no Zalcburgas centra. Pēc pasažieru skaita otra lielākā lidosta valstī. Nosaukta komponista Volfganga Amadeja Mocarta vārdā. Lidosta lielā mērā apkalpo apkārtējos slēpošanas kūrortus. Neskaitot čārterlidojumus, lidostā regulārus pasažieru aviopārvadājumus 2020. gadā nodrošināja aviosabiedrības Air Alsie, airBaltic, Air Serbia, British Airways, easyJet, Eurowings, Finnair, flydubai, Flynas, Jet2.com, Lufthansa, Luxair, Pobeda, Ryanair, S7 Airlines, Scandinavian Airlines, SkyUp, Sun d'Or, Transavia, TUI Airways, Turkish Airlines, Ukraine International Airlines un Wizz Air. Visu sezonu lidojumi notiek uz 11 valstīm (tās ir AAE, Dānija, Krievija, Lielbritānija, Nīderlande, Norvēģija, Serbija, Somija, Turcija, Vācija un Zviedrija), bet sezonāli — vēl uz 12 valstīm (tās ir Bulgārija, Grieķija, Igaunija, Itālija, Izraēla, Īrija, Kipra, Latvija, Luksemburga, Saūda Arābija, Spānija, Ukraina).