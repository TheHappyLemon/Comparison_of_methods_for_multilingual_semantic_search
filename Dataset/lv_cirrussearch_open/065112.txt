"Z" (franču: Z) ir 1969. gada Alžīrijas un Francijas politiska trillera filma, kuras režisors ir Kosts Gavrs. Filmā galvenās lomas atveido Žans Luijs Trentiņāns, Īvs Montāns, Irēne Papa un Žaks Perēns. Filma balstīta uz Vasilija Vasilika 1966. gada romānu ar tādu pašu nosaukumu. Filma daļēji balstīta uz notikumiem, kas saistīti ar grieķu politiķa Grigorija Lambraka slepkavību 1963. gadā. Režisors skarbi ataino Grieķijas politiku un Grieķijas militāro huntu, kas tobrīd valdīja. Filmā Žans Luijs Trentiņāns attēlo maģistrātu, kurš izmeklē politiķa un ārsta publisku slepkavību demonstrācijas laikā. Filmas nosaukums aizgūts no populāra grieķu protesta saukļa "Z" (grieķu: Ζει, ˈzi), ar nozīmi "viņš dzīvo", kas ir atsauce uz Lambraku. "Z" kļuva tikai par otro filmu svešvalodā, pēc 1937. gada franču filmas "Lielā ilūzija" (La Grande Illusion), kas nominēta Amerikas Kinoakadēmijas balvai kategorijā "Labākā filma". Tā kļuva par pirmo, kas nominēta gan "Labākās filmas", gan "Labākās filmas svešvalodā" kategorijā, no kurām pēdējo tā arī saņēma. Filma saņēma balvu arī kategorijā "Labākā montāža". Kosts Gavrs nominēts kategorijā "Labākais režisors", savukārt Gavrs un Horhe Sempruns nominēti kategorijā "Labākais adaptētais scenārijs". Filma saņēma Žūrijas balvu Kannu kinofestivālā, BAFTA kino balvu kategorijā "Labākā filmu mūzika", kā arī Zelta globusa balvu kategorijā "Labākā filma svešvalodā". 27. Zelta globusa balvu pasniegšanas ceremonijā filmas producenti atteicās saņemt balvu, protestējot pret filmas izslēgšanu no kategorijas "Labākā drāmas filma". "Z" saņēma pozitīvas kritiķu atsauksmes, kritiķim Rodžeram Ībertam to nodēvējot par 1969. gada labāko filmu. Tā ir režisoru Olivera Stouna un Viljama Frīdkina viena no mīļākajām un ietekmējošākajām filmām.