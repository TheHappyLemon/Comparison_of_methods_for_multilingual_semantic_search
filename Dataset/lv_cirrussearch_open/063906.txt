Hortenzijas (latīņu: Hydrangea) ir hortenziju dzimtas ģints, kurā ir iekļautas vairāk nekā 75 ziedaugu sugas, kuru dabiskais izplatības areāls ir Āzijā un Amerikā. Līdz šim lielākā sugu daudzveidība ir konstatēta Austrumāzijā, īpaši Ķīnā, Korejā un Japānā. Lielākā daļa no sugām ir 1–3 m gari krūmi, dažas ir mazi koki, bet citas ir liānas, kas, rāpjoties kokos, var sasniegt pat 30 m garumu. Hortenzijas var būt gan vasarzaļas, gan mūžzaļas, taču plaši kultivētās sugas ir pārsvarā lapas metoši, vasarzaļi augi. Latīniskais nosaukums 'Hydrangea" ir atvasināts no grieķu valodas un nozīmē 'ūdens trauks' (no ὕδωρ húdōr "ūdens" + ἄγγος ángos vai αγγεῖον angeîon "trauks"), aprakstot auga sēklu pākstu formu.