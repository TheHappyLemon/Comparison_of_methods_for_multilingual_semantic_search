Nelegālā narkotiku tirdzniecība ir globāls melnā tirgus paveids, kas nodarbojas ar aizliegtu psihotropo substanču (piemēram, marihuānas, kokaīna, heroīna) audzēšanu, ražošanu, izplatīšanu un pārdošanu. Pie nelegālās narkotiku tirdzniecības pieder arī ierobežotas pieejamības legālo vielu aprite, kas notiek bez vajadzīgām licencēm (piemēram, alkohola, tabakas un recepšu zāļu nelegāla aprite). Nelegālā narkotiku tirdzniecība radās 19. gadsimta beigās un 20. gadsimta sākumā, kad sāka aizliegt pirmās atkarību izraisošās substances. Pārsvarā tie bija opija aizliegumi, it īpaši Ķīnā pēc opija kariem. Daudzās valstīs mūsdienās psihotropo vielu kontrabanda ir noziegums, par ko tiek piespriests cietumsods. Vairākās pasaules valstīs par aizliegtu vielu uzglabāšanu tiek piespriests pat nāvessods (piemēram, Ķīnā, Singapūrā un Malaizijā).