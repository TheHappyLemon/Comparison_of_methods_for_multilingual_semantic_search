Giljermo del Toro Gomess (spāņu: Guillermo del Toro Gómez; dzimis 1964. gada 9. oktobrī) ir meksikāņu kinorežisors, scenārists, kinoproducents un rakstnieks. Savā kino karjerā del Toro ir filmējis gan tumšā fentezī filmas spāņu valodā, tādas kā gotiskās šausmu filmas The Devil's Backbone (2001) un "Pāna labirints" (Pan's Labyrinth, 2006), gan vairākas vidusmēra amerikāņu kino asa sižeta filmas, piemēram, vampīru supervaroņu asa sižeta filmu "Asmens II" (2002), pārdabisko supervaroņu filmu "Ellespuika" (Hellboy, 2004) un tās turpinājumu "Ellespuika II: Zelta armija" (Hellboy II: The Golden Army, 2008) un zinātniskās fantastikas filmu "Pacific Rim: Uzbrukums Zemei" (Pacific Rim, 2013). Lielākos panākumus guvis ar filmu "Ūdens forma" (2017), kurā varonis bija amfībijas veida radījums. Filma saņēma četras Amerikas Kinoakadēmijas balvas. Giljermo del Toro no tām saņēma divas balvas — kā producents par labāko filmu (kopā ar J. Mailsu Deilu) un kā labākais režisors. Viņa nākamā filma "Murgu aleja" (2021) ir veidota psiholoģiskā trillera žanrā. Trešo Amerikas Kinoakadēmijas balvu viņš saņēma. kā viens no producentiem par animācijas filmu "Pinokio", kas ieguva balvu kategorijā "Labākā animācijas filma". Papildus filmu režisēšanai del Toro aktīvi iesaistās arī filmu producēšanā, viņa producēto filmu skaitā ir daudzas atzinību ieguvušas un populāras filmas: The Orphanage (2007), Julia's Eyes (2010), "Biutiful" (2010), Kung Fu Panda 2 (2011), "Runcis zābakos" (2011) un "Mamma" (Mama, 2013). Pīters Džeksons viņu sākotnēji izvēlējās par režisoru "Hobita" triloģijai, bet del Toro projektu pameta producēšanas nesaskaņu dēļ, tomēr viņa vārdu iekļāva titros kā scenārija līdzautoru par vairākām nozīmīgām izmaiņām sākotnējā scenārijā. Giljermo del Toro darbos ir apvienoti pasaku un šausmu literatūras motīvi. Viņa mūža aizraušanās ir briesmoņi, kuriem del Toro savos darbos piešķir milzīgu nozīmi un spēku. Tāpat del Toro bieži savās filmās izmanto kukaiņu un reliģiskos veidolus, katoļticības tēmas, pazemes valstību un pulksteņu darbības elementus. Pēc iespējas mazāk izmanto ar datoru veidotus specefektus un filmas veido dzeltenīgos toņos.