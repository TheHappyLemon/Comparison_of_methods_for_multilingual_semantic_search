Endrū Džonsons, agrāk arī Endrjūss Džonsens (angļu: Andrew Johnson; dzimis 1808. gada 29. decembrī, miris 1875. gada 31. jūlijā) bija Amerikas Savienoto Valstu septiņpadsmitais prezidents, no 1865. līdz 1869. gadam. Amerikas pilsoņu kara sākumā 1861. gadā bija vienīgais no Demokrātiskās partijas senatoriem, kas uzstājās par federācijas uzturēšanu. 1864. gadā viņu ievēlēja par ASV viceprezidentu un pēc Linkolna nonāvēšanas 1865. gadā par prezidentu. Prezidenta Džonsona nepopulārie lēmumi par ASV dienvidu štatu strauju reintegrāciju pēc Amerikas pilsoņu kara noveda pie atstādināšanas balsojuma ASV Kongresā. Tikai viena balss glāba Džonsonu no atstādināšanas Senāta balsojumā. Par viņa prezidentūras veiksmi uzskata Aļaskas nopirkšanu no Krievijas 1867. gadā un Francijas karaspēka izvešanu no Meksikas 1866. gadā.