Pola Rikāra trase (franču: Circuit Paul Ricard) atrodas Lekasteljē, Francijā, netālu no Marseļas. Tā tika uzbūvēta 1969. gadā un to finansēja uzņēmējs Pols Rikārs. Tolaik trase tika uzskatīta par vienu no modernākajām un drošākajām autosporta būvēm pasaulē. 1970. un 1980. gados šī trase "izaudzināja" tā laika labākos franču autobraucējus, un tajā regulāri notika Francijas GP izcīņa. 1986. gadā treniņu laikā avarēja un gāja bojā Formula 1 braucējs Elio de Andželiss, un, lai izvairītos no līdzīgu avāriju atkārtošanās, trase tika pārbūvēta. Pārbūves laikā "Mistral" taisne tika saīsināta un tika likvidēti asie līkumi, kur notika avārija. Deviņdesmitajos gados trases popularitāte kritās, un tajā sacentās vienīgi Francijas čempionāta dalībnieki un motobraucēji. Pēc Pola Rikāra nāves trasi 1999. gadā iegādājās Bērnijs Eklstons. Tagad trase ir pārveidota par augsta līmeņa treniņu un testu kompleksu. 2016. gada decembrī oficiāli tika paziņots, ka, sākot ar 2018. gadu, Pola Rikāra trasē atkārtoti tiks rīkota Francijas Grand Prix izcīņa.