Korintas kanāls (grieķu: Διώρυγα Κορίνθου jeb Διώρυξ Κορίνθου) ir kuģojams bezslūžu kanāls Grieķijā, kas savieno Egejas jūras Saronikas līci ar Jonijas jūras Korintas līci. Kanāls ir izrakts cauri Korintas zemesšaurumam, nodalot Peloponēsu no kontinentālās Grieķijas. Tas nosaukts Korintas pilsētas vārdā, kas atrodas kanāla dienvidrietumos. Kanāls ir 6 km garš un 8 m dziļš. Kanāla sienas veidotas galvenokārt no kaļķakmens un sasniedz 76 metru augstumu. Platums jūras līmenī sastāda 25 m, bet dibenā 21 m. Pāri kanālam ir uzcelti trīs autotransporta tilti un viens dzelzceļa tilts. Bez tam vēl kanāla galos ir divi iegremdējamie tilti. Kanāla celtniecība ilga vairāk kā desmit gadus (1881—1893), tajā tika iesaistīti ap divarpus tūkstoši strādnieku. Svinīgā atklāšana notika 1893. gada 7. augustā. Gadā caur kanālu iziet līdz 15 000 kuģu. Lai neizskalotu kanāla sienas, lieltonnāžas kuģi tiek vilkti ar velkoņu palīdzību.