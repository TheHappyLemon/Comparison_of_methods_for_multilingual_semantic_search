"Sabiedrotie" (angļu: Allied) ir 2016. gada kara trillera filma, kura režisors un viens no producentiem ir Roberts Zemekis. Galvenās lomas filmā atveido Breds Pits, Mariona Kotilarda un Džareds Heriss. Filmas pirmizrāde notika 2016. gada 9. novembrī Losandželosā. Filma tika nominēta Amerikas Kinoakadēmijas balvai nominācijā "Labākie kostīmi". Filmas sižets notiek 1942. gadā, Otrā pasaules kara laikā. Makss Vatans ir Kanādas Karalisko Gaisa spēku pārstāvis, kurš Ziemeļāfrikā satiek franču pretošanās kustības dalībnieci Mariannu Bosežūru. Abi iemīlas misijas laikā Kasablankā, tomēr drīz vien Maksa un Mariannas attiecības kara ietekmē tiek pārbaudītas.