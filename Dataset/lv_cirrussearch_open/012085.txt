Tims Berglings (zviedru: Tim Bergling, 1989. gada 8. septembris — 2018. gada 20. aprīlis), plašāk pazīstams kā Avicii, Tim Berg, Tom Hangs un Ashwin'' (stilizēti kā ɅVICII vai ◢ ◤), bija zviedru dīdžejs un mūzikas producents. Viņa debijas singls "Seek Bromance" sasniedza Top 20 vairākās valstīs, tostarp Beļģijā (Flandrijā), Francijā un Nīderlandē, Apvienotajā Karalistē un dzimtajā Zviedrijā. 2011. gadā Avicii izdeva singlu "Levels", kurā tika pārrakstīta ASV mūziķes Ettas Džeimsas dziesma "Something's Got a Hold On Me". Singls sasniedza augstas vietas lielākajos pasaules topos, tostarp pirmo vietu iegūstot Zviedrijā, Norvēģijā, Skotijā un Ungārijā, kā arī ASV un Apvienotās Karalistes deju mūzikas topos. 2011. gadā DJ Magazine veidotajā DJ Top 100 Avicii ieguva augsto 6. vietu. 2018. gada 20. aprīlī Berglings negaidīti tika atrasts miris Maskatā, Omānā. Vēlāk Berglinga ģimene atklājusi, ka mūziķis izdarīja pašnāvību. 2021. gada 19. maijā tika paziņots, ka "Ericsson Globe" arēna Stokholmā turpmāk sauksies "Avicii Arena", godinot Berglinga paveikto mūzikas industrijā. Tāpat dīdžeja tēvs paziņoja, ka šī arēna turpmāk kalpos kā tikšanās vieta un rupors uzmanības pievēršanai gados jaunu cilvēku mentālajai veselībai.