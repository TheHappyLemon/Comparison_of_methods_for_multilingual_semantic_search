Filips Entonijs Espozito (angļu: Philip Anthony Esposito; dzimis 1942. gada 20. februārī Saulstemarijā, Kanādā) ir bijušais kanādiešu hokejists, spēlējis centra uzbrucēja pozīcijā, bijis Kanādas izlases dalībnieks. Viņš tiek uzskatīts par vienu no izcilākajiem NHL spēlējušiem hokejistiem. 18 sezonas ilgo karjeru aizvadījis trijos klubos: Čikāgas "Black Hawks", Bostonas "Bruins" un Ņujorkas "Rangers". 1984. gadā viņš tika uzņemts Hokeja slavas zālē. Viņa jaunākais brālis Tonijs Espozito arī bija profesionāls hokejists. Kanādas hokeja izlases sastāvā piedalījies 1977. gada Pasaules čempionātā un 1976. gada Kanādas kausā. Savas profesionālās karjeras laikā hokejists saņēmis daudzus apbalvojumus un titulus.