Franks Valters Šteinmeiers (vācu: Frank-Walter Steinmeier; dzimis 1956. gada 5. janvārī) ir vācu politiķis no Vācijas Sociāldemokrātiskās partijas (SPD). Kopš 2017. gada Vācijas prezidents. Pirms tam ir bijis Vācijas ārlietu ministrs Angelas Merkeles pirmajā un trešajā kabinetā, kā arī Vācijas vicekanclers. Dzimis Detmoldā, galdnieka ģimenē. Studējis Gīsenes Universitātē. Deviņdesmito gadu sākumā izvirzījās kā Gerharda Šrēdera tuvs sabiedrotais. No 1999. gada 31. jūlija līdz 2005. gada 23. novembrim Šteinmeiers bija Gerharda Šrēdera Federālās kancelejas (Bundeskanzleramt) vadītājs. No 2005. gada 22. novembra līdz 2009. gada 27. oktobrim bija Vācijas ārlietu ministrs. No 2007. gada 21. novembra līdz 2009. gada 27. oktobrim bija vicekanclers Angelas Merkeles valdībā. Bija federālā kanclera kandidāts no SPD 2009. gada federālajās vēlēšanās, kurās SPD ar 23,0% balsu zaudēja Merkeles CDU/CSU, kas ieguva 33,8% balsu. No 2009. gada 27. oktobra līdz 2013. gada bija valdības opozīcijā kā SPD frakcijas vadītājs Bundestāgā. 2013. gadā vēlreiz kļuva par Vācijas ārlietu ministru. 2017. gada 12. februārī ievēlēts par Vācijas prezidentu, amatā stājās 19. martā. 2019. gadā apbalvots ar 1. šķiras Triju Zvaigžņu ordeni ar ķēdi. 2022. gada 13. februārī tika pārvēlēts prezidenta amatā uz otru termiņu.