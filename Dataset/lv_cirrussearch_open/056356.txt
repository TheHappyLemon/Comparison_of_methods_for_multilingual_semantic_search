Denjels Kīzs (dzimis Ņujorkā 1927. gada 9. augustā, miris 2014. gada 15. jūnijā) bija amerikāņu rakstnieks. Viņa zināmākais darbs ir 1966. gadā sarakstītais romāns "Puķes Aldžernonam". Kīzs dzimis Ņujorkā ebreju imigrantu ģimenē. Viņa tēvs vadīja lietotu preču veikalu, māte strādāja par kosmetoloģi. 1950. gadā Kīzs absolvēja Bruklinas koledžu, iegūstot psiholoģijas bakalaura grādu. Pēc mēneša viņš sāka darbu izdevniecībā Magazine Management un ar laiku kļuva par redaktoru žurnālam Marvel Science Stories. Denjels Kīzs pasniedza daiļliteratūru Veina Universitātē. 1966. gadā viņš kļuva par daiļliteratūras profesoru Ohaio Universitātē, un 2000. gadā viņam tika piešķirts universitātes emeritus profesora nosaukums. Pirmā publikācija — Marvel Science Stories 1952. gada maija numurā. Denjels Kīzs kļuva slavens ar stāstu "Puķes Aldžernonam" (1959) un tāda paša nosaukuma gada romānu, kas sarakstīts uz stāsta pamata (1966). Par šiem darbiem viņš saņēmis divas prestižākās angļu zinātniskās fantastikas balvas — 1960. gadā stāstam "Puķes Aldžernonam" tika piešķirta Hugo balva, bet 1966. gadā romānam — Nebula balva. Saņēmis arī dažādas citas balvas. Vairāki viņa darbi ir ekranizēti.