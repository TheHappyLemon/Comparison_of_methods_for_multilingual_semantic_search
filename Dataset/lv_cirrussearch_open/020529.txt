Merlīna Džoisa Otija (angļu: Merlene Joyce Ottey; dzimusi 1960. gada 10. maijā) ir Jamaikas vieglatlēte, kas startē sprinta distancēs. Profesionālās karjeras noslēgumā (kopš 2002. gada) pārstāv Slovēniju, kur arī pašlaik dzīvo. Merlīna Otija ir startējusi septiņās Olimpiskajās spēlēs, kas ir rekords starp vieglatlētiem, kā arī izcīnījusi 14 Pasaules čempionāta medaļas, kas ir rekords starp sievietēm (un sacensību rekords, ja par primāro ņem izcīnīto medaļu skaitu, nevis zelta medaļu skaitu). Olimpiskajās spēlēs viņa ir izcīnījusi trīs sudrabus un sešas bronzas medaļas, divas no tām izcīnot Jamaikas stafešu komandas sastāvā. 52 gadu vecumā M. Otija 2012. gada Eiropas čempionātā Barselonā skrēja Slovēnijas 4x100 metru stafetes komandā, kļūstot par pašu vecāko sportisti, kas startējusi Eiropas čempionātā vieglatlētikā.