Luč-5V (Луч-5В; zināms arī kā Luch-5V) ir Krievijas sakaru pavadonis, kas paredzēts Zemes orbītās esošu kosmisko aparātu sakaru nodrošināšanai. Palaists 2014. gada aprīlī. Pavadonis izgatavots uzņēmumā Informacionnyje sputnikovyje sistemy pēc Federālās kosmiskās aģentūras pasūtījuma, uz platformas Ekspress-1000A bāzes. Raidītājus un jaudas pastiprinātājus izgatavoja Francijas uzņēmums Thales Alenia Space. Atrodoties ģeostacionārajā orbītā, kosmiskais aparāts retranslē telemetriju un citus datus starp zemās orbītās esošiem Krievijas pavadoņiem, kuri atrodas ārpus zemes staciju sakaru zonas, un zemes stacijām. Tas paredzēts galvenokārt sakaru nodrošināšanai ar Starptautiskās kosmosa stacijas (SKS) Krievijas segmentu un kosmosa kuģiem. To izmanto arī telemetrijas saņemšanai no nesējraķetēm un to augšējām pakāpēm, kad tās orbītā nogādā derīgās kravas. Tas retranslē arī signālus no Planeta-S sistēmas automātiskajām meteoroloģiskajām stacijām, glābšanas sistēmas KOSPAS-SARSAT un GLONASS koriģējošos signālus. Luč-5V spēj sekot ātri kustošiem mērķiem orbītās. Tas ir apgādāts ar divām antenām 4,2 m diametrā, no kurām viena darbojas Ku joslā un otra — S joslas diapazonā. Katra antena var sekot mērķim neatkarīgi no otras. Ir seši raidītāji, kas spēj pārraidīt datus ar ātrumu līdz 150 Mb/s (Ku joslai) un 5 Mb/s (S joslai). Atšķirībā no Luč-5A, kuram uzstādīta arī avārijas signālu KOSPAS-SARSAT sistēmas aparatūra, Luč-5V tās vietā uzstādīta eksperimentāla sakaru lāzersistēma. Pavadonis paredzēts arī, lai pārraidītu korekcijas mērījumus GLONASS navigācijas pavadoņiem. Luč-5V tika palaists 28.04.2014. 04:25:00 UTC ar nesējraķeti Proton-M/Briz-M no Baikonuras kosmodroma 81. laukuma 24. palaišanas iekārtas. Kopā ar to tika palaists Kazahstānas sakaru pavadonis KazSat-3. Dzinējbloks Briz-M veica dzinēju četru iedarbināšanu shēmu. Luč-5V no dzinējbloka Briz-M atdalījās 13:17:27 UTC. Pēc tam 13:57:01 atdalījās KazSat-3. Luč-5V 22. maijā jau bija novietots ģeostacionārajā orbītā punktā 95° austrumu garuma.