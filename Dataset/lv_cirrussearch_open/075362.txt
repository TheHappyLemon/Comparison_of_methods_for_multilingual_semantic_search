Grafoloģija jeb rokraksta analīze ir pseidozinātniska nozare, kas pēta cilvēka rokraksta saistību ar viņa raksturu. Diskusijas par grafoloģijas pamatotību notiek jau ilgāk kā gadsimtu. Lai gan tās atbalstītāji uzskata, ka tūkstošiem cilvēku atzinīgā attieksme ir iemesls, lai šo metodi izmantotu cilvēka rakstura noteikšanai, vairumā praktisko pētījumu tās pamatotība nav apliecinājusies. Grafoloģijā tiek nošķirti trīs virzieni: Integratīvā grafoloģija. Konkrētas līnijas rokrakstā norāda uz kādu atsevišķu rakstura iezīmi. Šī virziena pārstāvji vispirms aplūko detaļas, pēc tam no tām veido kopēju ainu. Holistiskā grafoloģija. Šajā virzienā vispirms skatās uz rakstīto kopumā un tad iedziļinās sīkumos. Simboliskā analīze. Ar to pēta simbolus, zīmējumus, visu, kas nav rakstīts teksts. Grafologi atsakās pēc rokraksta noteikt diskriminējošas pazīmes - rasi, tautību, dzimumu, vecumu, reliģisko pārliecību, to, ar kuru roku rakstīts, paredzēt nākotni. Ar rakstītāja personības identificēšanu nodarbojas cita zinātne - rokraksta ekspertīze.