"Astotā klase" (angļu: Eighth Grade) ir 2018. gada ASV komēdijdrāmas filma, kuras režisors un scenārists ir Bo Bērnems. Filmā galvenās lomas atveido Elsija Fišere, Džošs Hemiltons, Emīlija Robinsone, Džeiks Raiens un Freds Hekindžers. Filma stāsta par klusu meiteni, kura cieš no trauksmes, bet vēlas gūt atzinību no saviem vienaudžiem pēdējā astotās klases nedēļā. Lai tiktu galā, viņa internetā augšupielādē video ar motivējošiem padomiem, lai palīdzētu citiem. Filmas "Astotā klase" pirmizrāde notika 2018. gada 19. janvārī Sandensas kinofestivālā. ASV filmas pirmizrāde notika 2018. gada 13. jūlijā un to izplatīja A24. Filma saņēma kritiķu atzinību un guva finansiālus panākumus, nopelnot 14,3 miljonus ASV dolāru. Bērnems saņēma gan Amerikas scenāristu ģildes balvu, gan Amerikas režisoru ģildes balvu, bet Fišeri nominēja Zelta globusa balvai kategorijā "Labākā aktrise mūziklā vai kinokomēdijā". National Board of Review filmu "Astotā klase" atzina par vienu no 2018. gada labākajām filmām. Tīmekļa vietnē Rotten Tomatoes filmai ir 99% vērtējums.