Roterdamas "Feyenoord" (nīderlandiešu: Feyenoord Rotterdam; izrunā: [ˈfɛi.ə.noːrt]) ir profesionāls futbola klubs, kas ir bāzēts Roterdamā, Nīderlandē. Kopā ar Amsterdamas "Ajax" un Eindhovenas PSV "Feyenoord" ir viens no "trim lielajiem" Nīderlandes futbola klubiem. Klubs tika dibināts 1908. gadā un kopš dibināšanas brīža spēlē Nīderlandes futbola augstākajā līgā Eredivisie. Savas mājas spēles komanda aizvada Feijenoord Stadion jeb De Kuip stadionā. Savā pastāvēšanas vēsturē klubs ir izcīnījis 16 Nīderlandes čempiontitulus, 12 Nīderlandes kausus, 2 Nīderlandes superkausus, kā arī vienreiz klubs triumfēja Eiropas kausa izcīņā (pašreizējā UEFA Čempionu līga), divreiz ieguva UEFA kausu un vienu reizi Starpkontinentālo kausu.