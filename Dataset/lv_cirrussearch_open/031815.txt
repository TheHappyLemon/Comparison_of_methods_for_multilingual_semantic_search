Limbiskā sistēma ir sarežģīta smadzeņu struktūra, kas atrodas abās pusēs talāmam, tieši zem galvas smadzeņu puslodēm. Tā netiek izšķirta kā atsevišķs orgāns, bet gan kā gala smadzeņu (telencephalon), starpsmadzeņu (diencephalon), vidussmadzeņu (mesencephalon) audu sakopojums. Pie tās pieder ožas daivas, hipokamps, amigdala, priekšējie talāma kodoli, velve, mamilārie ķermenīši, baltā starpsiena, parahipokampālā rieva, limbiskā garoza, limbiskā vidussmadzeņu daļa u.c. Limbiskā sistēma ir saistīta ar dažādām funkcijām, piemēram, adrenalīna izdales regulāciju, emocijām, izturēšanos, motivāciju, ilglaicīgo atmiņu un ožu.