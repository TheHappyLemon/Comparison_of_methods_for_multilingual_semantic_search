Arams Hačaturjans (krievu: Арам Ильич Хачатурян; armēņu: Արամ Խաչատրյան; dzimis 1903. gada 6. jūnijā, miris 1978. gada 1. maijā) bija armēņu komponists un diriģents. Tiek uzskatīts par vienu no vadošajiem padomju komponistiem. Mācījies Gņesinu Muzikāli pedagoģiskajā institūtā un Maskavas konservatorijā. Bijis profesors abās mācību iestādēs. Darbos apvienojis pasaules tradīcijas ar armēņu folkloru. Rakstījis baletus, simfonijas, koncertus, mūziku kino, teātrim. Viens no viņa ievērojamākajiem darbiem ir balets "Gajanē" (1942), kas ticis iestudēts arī Latvijā. Latvijā iestudēti arī citi darbi. Populāra ir arī "Zobenu deja" no baleta "Gajanē", kas ir izmantota vairākos popkultūras darbos un kurai ir tapušas vairākas kaverversijas. Par vairākiem darbiem ir saņēmis četras Staļina prēmijas un vienu PSRS Valsts prēmiju, ir arī Ļeņina prēmijas saņēmējs, 1954. gadā saņēmis PSRS tautas skatuves mākslinieka goda nosaukumu. No 1958. līdz 1962. gadam bijis PSRS Augstākās Padomes deputāts.