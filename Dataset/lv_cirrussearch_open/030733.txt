Dow Jones ilgtspējības rādītāji (angļu: Dow Jones Sustainability Indices, DJSI) ir biržas rādītāji, ko kopēji uztur S&P Dow Jones Indices un RobecoSAM. Tie rāda pasaules ilgtspējīgāko uzņēmumu veiktspēju. Uzņēmumi šiem rādītājiem atlasīti, balstoties uz visaptverošu ilgtermiņā ekonomisko, vides un sociālo kritēriju novērtējumu. Indeksus aprēķina pēc Laspeiresa formulas. DJSI saimē ietilpst galvenais globālais indekss (DJSI World) un dažādi reģionālie indeksi: Eiropas, ziemeļvalstu, Ziemeļamerikas un Āzijas Klusā okeāna. Dow Jones ilgtspējības rādītājos izveidoti arī nozaru specifiski indeksi. Pēc DJSI metodoloģijas var tikt sastādīti pēc individuāliem kritērijiem pielāgoti indeksi. Dow Jones ilgtspējības rādītājus 1999. gadā izveidoja Dow Jones Indexes, sadarbojoties ar RobecoSAM, kas bija īpaši specializējies uz ilgtspējības investīcijām. Rādītājos tika iekļauti 10 % labākie, ilgtspējīgākie uzņēmumi no Dow Jones indeksos aplūkotajiem 2500 uzņēmumiem. 2001. gadā DJSI sāka sadarbību ar indeksu sabiedrību STOXX. 2010. gadā pārtraukta sadarbība ar STOXX. 2012. gadā Dow Jones Indexes apvienojās ar S&P Indices, izveidojot S&P Dow Jones Indices.