Johans Heinrihs Rozenplenters (vācu: Johann Heinrich Rosenplänter, dzimis 1782. gada 23. jūlijā, miris 1846. gada 27. aprīlī) bija Valmierā dzimis vācbaltiešu izcelsmes luterāņu mācītājs un literāts. No 1813. līdz 1832. gadam izdeva pirmo zinātnisko žurnālu par igauņu valodu Beiträge zur genauern Kenntniß der ehstnischen Sprache, kur citu starpā publicēja Kristiāna Jāka Petersona darbus. Dzimis Valmieras zirgu pasta stacijas priekšnieka ģimenē. Mācījās ģimnāzijā Tallinā un Rīgas Domskolā. No 1803. līdz 1806. gadam studēja teoloģiju Tartu universitātē. No 1808. līdz 1809. gadam mācītājs Tori draudzē, pēc tam līdz mūža galam - Pērnavas Sv. Elizabetes igauņu draudzes mācītājs. Kopš 1817. gada bija Kurzemes Literatūras un mākslas biedrības biedrs, bet no 1825. gada - Latviešu literārās biedrības biedrs. Bez Beiträge zur genauern Kenntniß der ehstnischen Sprache publicēšanas kolekcionēja darbus igauņu valodā. Izteica tolaik radikālu domu par igauņu valodas mācīšanu ģimnāzijā. Bez igauņu valodas popularizēšanas 1820. gadā izdeva rakstīšanas paraugus latviešu valodai "Priekšraksti".