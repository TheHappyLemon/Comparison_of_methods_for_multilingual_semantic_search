"Hobits: Negaidīts ceļojums" (angļu: The Hobbit: An Unexpected Journey) ir 2012. gada fantāzijas piedzīvojumu filma, kuras režisors ir Pīters Džeksons. Šī ir pirmā daļa filmu triloģijā, kas balstīta uz Džona Ronalda Rūela Tolkīna 1937. gada grāmatu "Hobits". Filmas darbība norisinās Viduszemē 60 gadus pirms "Gredzenu pavēlnieka" filmu triloģijas sākuma. Filmā burvja Gendalfa nolīgtais hobits Bilbo Baginss dodas ceļojumā kopā ar trīspadsmit rūķiem. Filmā galvenās lomas attēlo Ians Makellens, Martins Frīmens, Ričards Armitedžs, Džeimss Nesbits, Kens Skots, Keita Blanšeta, Ians Holms, Kristofers Lī, Hugo Vīvings, Elaidža Vuds un Endijs Serkiss. "Hobits: Negaidīts ceļojums" pirmizrāde notika 2012. gada 28. novembrī Velingtonā, Jaunzēlandē. Starptautiski tā tika izdota 13. decembrī, Latvijā — 14. decembrī.