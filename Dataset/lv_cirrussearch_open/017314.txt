Skynet 5D ir Apvienotās Karalistes militārais sakaru pavadonis, ceturtais no Skynet 5 sērijas. Tas palaists 2012. gada decembrī. Pavadonis paredzēts sakaru nodrošināšanai Britu bruņotajiem spēkiem un NATO. To apkalpo Paradigm Secure Communications kopā ar Apvienotās Karalistes Aizsardzības ministriju. Kosmisko aparātu izgatavojis Francijas uzņēmums Astrium. Skynet 5D būvēts uz platformas Eurostar 3000S bāzes. Tam ir UHF un X joslas raidītāji. Izmēri saliktā stāvoklī: 4,5 × 2,9 × 3,7 m. Skynet 5D tika palaists 2012. gada 19. decembrī 21:49 UTC ar nesējraķeti Ariane 5ECA (lidojums VA-211) no Gviānas kosmiskā centra kopā ar sakaru pavadoni Mexsat Bicentenario. No dzinējbloka Skynet 5D atdalījās 22:16 UTC. Ģeostacionāro orbītu 28. decembrī tas sasniedza ar saviem dzinējiem. Tas izvietots punktā 25° austrumu garuma.