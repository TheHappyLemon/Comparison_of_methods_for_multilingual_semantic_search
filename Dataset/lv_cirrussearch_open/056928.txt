Vahava (vācu: Wachau) ir Donavas upes ielejas posms apmēram 36 kilometru garumā Lejasaustrijā starp Melku un Kremsu apmēram 80 kilometrus uz rietumiem no Vīnes. Apvidus pazīstams ar krāšņām ainavām un šeit ražoto kvalitatīvo vīnu. Vahavā atrodas arī virkne populāru arhitektūras pieminekļu, to starpā Getveigas un Melkas klosteri. 2000. gadā Vahavas kultūrainava iekļauta UNESCO Pasaules mantojuma sarakstā. 1908. gadā Vahavas Villendorfas ciemā tika atrasta Villendorfas Venera.