Stenboka nams (igauņu: Stenbocki maja) ir 18. gadsimta beigās celta neoklasicisma ēka Tallinas Domkalnā, Igaunijas valdības oficiālā rezidence. Celta kā Igaunijas guberņas tiesas nams. Celtniecību finansēja Hījumā zemju īpašnieks Jakobs Pontuss Stenboks (Jakob Pontus Stenbock). Ēkas arhitekts ir Johans Kaspars Mors (Johann Caspar Mohr), kurš projektējis arī citas reģiona muižu pilis. Tā kā Krievijas valdība pēc Krievu—turku kara bija finansiālās grūtībās, celtni savā īpašumā par parādiem ieguva pats Stenboks. Pēc Stenboka nāves 1828. gadā ēka vairākkārt mainīja īpašniekus, līdz 1899. gadā beidzot kļuva par tiesas namu. Par tiesu namu un citu iestāžu mitekli ēka kalpoja gan Igaunijas neatkarības gados starp pasaules kariem, gan Igaunijas PSR laikā. Ēka pamazām tika nolaista, līdz 1987. gadā iebruka tiesas zāles un tiesu arhīva pārsegumi. Līdz pat 1996. gadam ēka stāvēja tukša un pamazām sagruva. No 1996. līdz 2000. gadam notika Stenboka nama restaurācija. No 2000. gada šeit darbojas Igaunijas valdība un Valsts kanceleja.