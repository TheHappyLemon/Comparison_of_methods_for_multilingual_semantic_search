Proporcionālais nodoklis ir nodoklis, kura nodokļa likme nemainās, palielinoties vai samazinoties ar nodokli apliekamajai vērtībai. Nodoklī nomaksājamo daudzumu var izteikt kā nemainīgu daļu no šīs vērtības. Vārds "proporcionāls" apzīmē šī nodokļa reālās vērtības proporcionālo izmainīšanos, mainoties apliekamajam daudzumam — šī nodokļa likme nemainās, kā tas notiek ar progresīvo un regresīvo nodokli. Līdz ar to vidējā nodokļa likme ir vienāda ar marginālo nodokļa likmi. Proporcionāls var būt gan atsevišķs nodoklis, gan arī visa nodokļu sistēma. Proporcionālais nodoklis nodokļu slogu izlīdzina visiem vienādi un nenosver to uz bagātākajiem vai nabadzīgākajiem iedzīvotājiem.