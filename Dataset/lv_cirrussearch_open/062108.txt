Viljams Luiss Pītersens (angļu: William Louis Petersen, dzimis 1953. gada 21. februārī) ir amerikāņu aktieris. Pītersens ir vislabāk pazīstams ar Gila Grisoma lomu CBS seriālā "CSI Lasvegasa" (2000—2015). Par šo lomu saņēmis Ekrāna aktieru ģildes balvu, kā arī ticis nominēts Zelta globusa balvai un trīs Emmy balvām kā seriāla producents. Piedalījies arī tādās filmās kā "Dzīvot un mirt Losandželosā" (To Live and Die in L.A., 1985), Manhunter (1986), Young Guns II (1990), "Bailes" (1996), The Contender (2000), "Nošķirtība" (Detachment, 2011) un "Meklēju draugu pasaules galam" (2012).