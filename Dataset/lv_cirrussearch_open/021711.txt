"Sabiedrības ienaidnieks" (angļu: The Public Enemy) ir 1931. gada ASV skaņu gangsterfilma, ko producēja un izplatīja kinokompānija Warner Bros.. Filmas režisors ir Viljams A. Velmans, galvenās lomas atveido Džeimss Kegnijs, Džīna Hārlova, Edvards Vudss, Donalds Kuks un Džoana Blondella. Filma stāsta par jauna vīrieša panākumiem organizētajā noziedzībā sausā likuma laikā ASV. Otrā plāna lomās filmējās Berila Mersere, Marejs Kinels un Meja Klārka. Scenārija pamatā ir divu bijušo avīžnieku Džona Braita un Kubeka Glasmona nepublicēts romāns Beer and Blood. Braits un Glasmons bija liecinieki dažām Ala Kapones letālajām bandu savstarpējo rēķinu kārtošanām Čikāgā. 1998. gadā Kongresa bibliotēka izvēlējās filmu "Sabiedrības ienaidnieks" ievietot saglabāšanai Nacionālajā filmu reģistrā kā "kulturāli, vēsturiski vai estētiski nozīmīgu".