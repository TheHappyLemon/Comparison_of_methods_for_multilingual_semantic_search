Šis raksts ir par operētājsistēmu. Par citām jēdziena Mer nozīmēm skatīt nozīmju atdalīšanas lapu. Mer ir programmatūras distributīvs, kas veidota kā starpprogrammatūra uz Linux kodola veidotām mobilajām operētājsistēmām. Tas ir paredzēts galvenokārt mobilajām un multimediju ierīcēm. Mer ir MeeGo turpinājums, kas atzarojies 2011. gadā. Uz Mer pamata izveidota operētājsistēma Sailfish un Nemo. Mer veidots uz MeeGo pamata. Mer distributīvs nesatur Linux kodolu, bet gan bibliotēkas starp kodolu un lietotāja saskarnes slāni. Tam nav iekļauta lietotāja saskarne, var izmantot Qt vai Enlightenment Foundation Libraries programmatūras ietvaru. Pēc tam, kad Nokia 2011. gadā atteicās no MeeGo platformas par labu Microsoft Windows Phone, Linux Foundation pārtrauca MeeGo projektu. Drīz pēc tam oktobrī iniciatīvas grupa paziņoja, ka turpinās attīstīt MeeGo iestrādes projektā Mer. Nosaukums veidots no MeeGo reconstructed. 2012. gada jūlijā jaunizveidots Somijas viedtālruņu ražotājs Jolla paziņoja, ka sācis izstrādāt jaunu operētājsistēmu Sailfish OS, kas bāzēta uz Mer.