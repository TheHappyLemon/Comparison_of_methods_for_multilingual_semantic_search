Aleksandru George Plagino (rumāņu: Alexandru Gheorghe Plagino; dzimis 1876. gada 16. novembrī, miris 1949. gada 3. maijā) bija rumāņu sporta šāvējs, startējis 1900. gada vasaras olimpiskajās spēlēs. Pirmais sportists no Rumānijas, kas startējis mūsdienu olimpiskajās spēlēs. 1900. gada Parīzes olimpiskajās spēlēs Plagino startēja tranšejas šaušanā, pārstāvot Franciju. Šajā disciplīnā viņš ieguva 11 punktus, izcīnot dalīto 13. vietu. Rumānijā Plagino bija atbildīgs par šaušanas sporta organizēšanu. 1927. un 1928. gadā viņš izcīnīja Rumānijas titulu tranšejas šaušanā, kā arī bija Rumānijas šaušanas federācijas prezidents. 1904. gadā nodibināja Rumānijas Automobiļu klubu, bija Rumānijas Olimpiskās komitejas viceprezidents, un, kad 1930. gadā tika dibināta Rumānijas sporta federāciju savienība, Plagino tika ievēlēts par pirmo prezidentu. Viņš arī bija senators Rumānijas parlamentā.