Labās Cerības rags (afrikandu: Kaap die Goeie Hoop, angļu: Cape of Good Hope) ir zemesrags Āfrikas dienvidrietumos, dienvidos no Keiptaunas. Tas nav Āfrikas galējais dienvidu punkts, jo galējais punkts ir Adatas rags, kurš atrodas 155 km uz austrumiem no Labās Cerības raga. Tālāk aiz tā Āfrikas krasta līnija ir vērsta ziemeļaustrumu virzienā. 1488. gadā Labās Cerības ragu bija atklājis portugāļu jūrasbraucējs Bartolomeu Diašs. Viņš to nosauca par Vētru ragu. Tomēr Portugāles karalis Jānis II pārdēvēja to (Cabo da Boa Esperança), pamatoti cerot, ka tagad tiks atklāts jūrasceļš uz Indiju. 1497. gadā Vasko da Gama, šķērsojot zemesragu, pirmais no eiropiešiem nokļuva Indijas okeānā.