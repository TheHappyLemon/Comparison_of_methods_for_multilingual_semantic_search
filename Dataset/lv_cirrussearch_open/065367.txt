Tērstona sala (angļu: Thurston Island) ir ar ledu klāta neapdzīvota sala Antarktīdā, Dienvidu okeānā, trešā lielākā Antarktikas sala. Izvietojusies Elsvērta Zemes piekrastē, 64 km platais ar Ebota šelfa ledāju pildītais Pīkoka šaurums to atdala no Eitsa krasta. Ziemeļos salas krastus apskalo Belinshauzena jūra, bet rietumos — Amundsena jūra. Sala izstiepta austrumu—rietumu virzienā 215 km garumā. Salas asi veido Vokera kalni ar augstāko virsotni Hovela kalnu 750 m vjl. Ziemeļu krasts stipri izrobots ar piecām lielām pussalām, starp kurām jūrā noplūst ledāji. Dienvidu krasts līdzenāks, tajā atbalstās šelfa ledājs. Salu 1940. gada 27. februārī atklāja amerikāņu admirāļa Ričarda Bērda ekspedīcija un nodēvēja to par godu tekstilrūpniekam V. Herisam Tērstonam (W. Harris Thurston), Antarktisko ekspedīciju sponsoram un vēja drošā «Bērda auduma» izstrādātājam. Sākotnēji uzskatīta par pussalu un tikai 1960. gadā noteikta kā sala.