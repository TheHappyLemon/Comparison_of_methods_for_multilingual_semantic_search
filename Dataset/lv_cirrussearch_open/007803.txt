Sertaba Erenere (turku: Sertab Erener; dzimusi 1964. gada 4. decembrī Stambulā, Turcijā) ir turku dziedātāja. Viņa ir viena no visu laiku populārākajām turku māksliniecēm savā valstī, kā arī tiek atzīta par vienu no turku popmūzikas dīvām. S. Erenere pārstāvēja Turciju 2003. gada Eirovīzijā Rīgā ar dziesmu Everyway That I Can. Konkursa noslēgumā dziesma saņēma visvairāk punktu, tādējādi kļūstot par konkursa uzvarētāju. Dziedātāja ir izdevusi astoņus studijas albumus, no kuriem viens ir angļu valodā, taču pārējie septiņi — turku valodā.