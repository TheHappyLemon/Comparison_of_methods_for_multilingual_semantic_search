Austrijas valsts līgums pilnā nosaukumā Valstiskā vienošanās par neatkarīgas un demokrātiskas Austrijas atjaunošanu, parakstīta Vīnē 1955. gada 15. maijā. Balstoties uz līgumu, līdz tā paša gada 25. oktobrim PSRS, ASV, Lielbritānijas un Francijas karaspēks atstāja Austriju. Okupācijas zonas Austrijā sāka pastāvēt 1945. gada 24. jūlijā. 25. novembrī notika Nacionālās Asamblejas vēlēšanas. No 165 deputātu vietām komunisti ieguva 4, konservatīvā Tautas partija 85 un sociālisti 76 vietas. Atšķirībā no Austrumvācijas, padomju okupācijas zona Austrijā bija pārāk maza, lai tajā izveidotu neatkarīgu padomju valsti. Staļina varas laikā sarunas par Vācijas un Austrijas statusu bija bez rezultātiem, jo PSRS uzstāja uz to, ka vispirms jāatrisina Vācijas jautājumu. Uzreiz pēc Staļina nāves Maļenkovs sāka uzlabot attiecības ar Rietumiem. 1953. gada 27. aprīlī Molotovs informēja Austrijas vēstnieku par to, ka gaidāma austriešu karagūstekņu atbrīvošana. No 8. jūnija atviegloja dokumentu pārbaudes uz padomju okupācijas zonas robežas, kā arī atļāva brīvu preču kustību starp zonām. 30. jūlijā PSRS uzņēmās segt okupācijas spēku izmaksas, kuras iepriekš sedza Austrija. 11. augustā beidzās preses cenzūra un 9. novembrī beidzās radio, teātra un koncertu cenzūra. 1955. gada sākumā Hruščovs panāca Maļenkova atkāpšanos no valdības vadītāja amata un par spīti Molotova pretestībai izlēma vienoties ar Rietumu lielvalstīm par Austrijas neatkarības atjaunošanu. 1955. gada 8. februārī Molotovs bija spiests paziņot, ka okupācijas spēku izvešana no Austrijas var notikt negaidot Vācijas miera līguma noslēgšanu, tā atdalot Austrijas un Vācijas problēmas. 24. martā viņš ielūdza Austrijas kancleru Juliusu Rābu vizītē uz Maskavu. 11.-15. aprīļa sarunās padomju un austriešu pārstāvji vienojās par galvenajiem jautājumiem. PSRS apmaiņā pret Austrijas neatkarību pieprasīja ekonomisku un finansiālu atlīdzību. Četru lielvalstu pārstāvji līgumu parakstīja 1955. gada 15. maijā. Līdzīgi kā pirmskara Austrijas Republikai, arī šis līgums aizliedza Austrijai apvienoties ar Vāciju. Neitralitāte līgumā nebija pieminēta, un 1955. gada 26. oktobrī Austrijas parlaments to nostiprināja ar konstitūcijas labojumu.