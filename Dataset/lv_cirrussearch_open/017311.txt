Četrkājaiņi (Tetrapoda) jeb sauszemes mugurkaulnieki ir četrkājveidīgo mugurkaulnieku (Tetrapodomorpha) infraklase, kura ietver dzīvniekus ar četrām kājām, kas visbiežāk paredzētas, lai pārvietotos pa sauszemi. Kājas var būt evolūcijas gaitā pārveidojušās, lai piemērotos lidošanai (putniem, sikspārņiem) un peldēšanai (vaļiem, roņiem u.c.). Dažiem dzīvniekiem, piemēram, čūskām, kājas var būt pavisam izzudušas. Četrkājaiņiem raksturīga elpošana ar plaušām (ar žaunām elpo tikai abinieku kāpuri). Pazīstami apmēram 22 tūkstoši četrkājaiņu sugu.