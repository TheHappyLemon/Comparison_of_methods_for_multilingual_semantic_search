Laosas pilsoņu karš bija pilsoņu karš Laosā no 1959. līdz 1975. gadam starp komunistiski noskaņotajiem Pathet Lao spēkiem un Laosas karalisti. Karadarbība bija cieši saistīta ar Vjetnamas karu un Kambodžas pilsoņu karu, kā arī Aukstā kara norisēm pasaulē. Dažkārt to dēvē arī par Slepeno karu (angļu: Secret War). Kaujās Laosas teritorijā piedalījās ne tikai Laosas, bet arī Ziemeļvjetnamas, ASV, Dienvidvjetnamas un Taizemes spēki. Būtiska loma kara norisē bija faktam, ka Laosas austrumdaļa bija Ho Ši Mina ceļa sastāvdaļa. Attiecīgās Laosas teritorijas smagi bombardēja ASV Gaisa spēki, sekas jūtamas arī šodien. Piemēram, UNESCO Pasaules mantojuma sarakstā iekļautais Krūžu līdzenums ir tikai daļēji atmīnēts. Līdz ar ASV sakāvi Vjetnamas karā, krita arī ASV atbalstītā Laosas karaliste un 1975. gadā nodibinājās mūsdienu Laosa.