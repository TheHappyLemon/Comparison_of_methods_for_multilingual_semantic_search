Nātru raibeņi, nātru raibeņu ģints (Aglais) ir raibeņu dzimtas (Nymphalidae) ģints, kas pieder pie raibeņu cilts (Nymphalini). Ģints apvieno 6 sugas, kuras galvenokārt izplatītas Palearktikas ekozonā, izņemot vienu sugu - Milberta nātru raibeni (Aglais milberti), kas mājo Ziemeļamerikā. Latvijā saskaņā ar jaunākajiem ģenētiskajiem pētījumiem sastopamas 2 nātru raibeņu ģints sugas: acainais raibenis (Aglais io) un nātru raibenis (Aglais urticae). Monotipiskā ģints - acainie raibeņi (Inachis) ir pievienota nātru raibeņu ģintij, lai gan sistemātikas informācijas avotos tā joprojām bieži tiek sistematizēta atsevišķi. Nātru raibenis ir visizplatītākais raibeņu dzimtas tauriņš Latvijā. Diskutabla suga ir arī Pamira nātru raibenis (Nymphalis rizana), kuru reizēm mēdz sistematizēt nātru raibeņu ģintī vai sarkano admirāļu ģintī (Vanessa).