Kairijs Endrū Ērvings (angļu: Kyrie Andrew Irving; dzimis 1992. gada 23. martā Melburnā, Austrālijā) ir amerikāņu basketbolists, spēlē saspēles vadītāja pozīcijā. 2023. gadā pārstāv Nacionālās basketbola asociācijas (NBA) klubu Dalasas "Mavericks". 2011. gada NBA draftā viņu Klīvlendas "Cavaliers" izraudzījās ar kopējo pirmo kārtas numuru. Viņš ir otrais Austrālijā dzimušais NBA draftā ar pirmo numuru izraudzītais spēlētājs pēc Endrū Boguta. Starptautiskos turnīros pārstāv ASV basketbola izlasi. 2016. gada NBA čempions Klīvlendas "Cavaliers" sastāvā. Lai arī K. Ērvings ir dzimis Austrālijā, abi viņa vecāki ir amerikāņi. K. Ērvingam ir abu valstu pilsonība. Viņa tēvs Drederiks Ērvings ir bijis basketbolists. Kad K. Ērvingam bija divi gadi, ģimene atgriezās ASV, bērnību pavadījis Ņūdžersijā. Visas karjeras laikā K. Ērvings ir bijis pamanāms kā dažādu sazvērestības teoriju atbalstītājs un popularizētājs. Viņš atteicās vakcinēties pret Covid-19, kas liedza viņa spēlēšanu pandēmijas izplatības laikā.