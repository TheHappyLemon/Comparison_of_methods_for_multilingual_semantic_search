Dalmana (vācu: Dallmann-Labor) ir Vācijas vasaras polārstacija Antarktīdā. Izvietota Potera pussalā Potera līča austrumu krastā Karaļa Džordža salas dienvidu piekrastē. Stacija izveidota 1994. gada 20. janvārī un nosaukta par godu vācu vaļu medniekam un polāro jūru kuģotājam Eduardam Dalmanim. Stacija izvietojusies Argentīnas polārstacijas Karlīni tiešā tuvumā un izmanto tās loģistiku un infrastruktūru. Stacijā ir laboratorijas, darbnīcas, noliktavas un akvāriji, kā arī bāze ūdenslīdējiem, kas nodrošina 12 pētnieku darba vietas. Galvenās pētījumu nozares ir jūras bioloģija un klimata pārmaiņas.