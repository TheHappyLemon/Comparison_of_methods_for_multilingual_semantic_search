"Reanimators" (angļu: Re-Animator) ir 1985. gada ASV šausmu kinokomēdija, kuras režisors ir Stjuarts Gordons. Filmā galvenās lomas atveido Brūss Ebots, Bārbara Kremptone, Deivids Geils, Roberts Sampsons un Džefrijs Kombss. Filma balstīta uz Hovarda Filipsa Lavkrafta īso stāstu Herbert West–Reanimator. Filma stāsta par medicīnas studentu Herbertu Vestu (Kombss), kurš izgudro vielu, kas atdzīvina mirušos. Filmas "Reanimators" pirmizrāde notika 1985. gada 18. oktobrī. Tā neguva lielus kases ieņēmumu panākumus, tomēr lielāku popularitāti ieguva filmas mājas video versija. Filmai izdoti divi turpinājumi un to uzskata par kulta filmu.