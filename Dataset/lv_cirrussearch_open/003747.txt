Džons Patriks Makinrojs jaunākais (angļu: John Patrick McEnroe, Jr.; dzimis 1959. gada 16. februārī Vīsbādenē, Vācijā) ir bijušais amerikāņu tenisists, bijušais ATP ranga līderis. Savā karjerā uzvarēja 7 Grand Slam vienspēļu turnīros, 9 vīriešu dubultspēļu turnīros un 1 titulu jauktajās dubultspēlēs. Viņa brālis Patriks Makinrojs arī ir bijušais profesionāls tenisists (taču ne tuvu ne tik titulēts kā Džons), ASV Deivisa kausa izlases kapteinis. Viņš pasaules tenisa vēsturē ir iegājis ar lieliskajām cīņām ar Bjernu Borgu, Džimiju Konorsu un Ivanu Lendlu. Pazīstams arī ar nesavaldīgu uzvedību kortā. 1999. gadā tika uzņemts Starptautiskajā tenisa slavas zālē.