Latviju 2006. gada ziemas olimpiskajās spēlēs pārstāvēja 57 sportisti, 49 vīrieši un 8 sievietes, kas sacentās 8 ziemas olimpiskajos sporta veidos. Tā bija līdz šim lielākā Latvijas olimpiskā delegācija ziemas olimpiskajās spēlēs. 2006. gada ziemas olimpiskās spēles notika Itālijas pilsētā Turīnā no 2006. gada 10. februāra līdz 26. februārim. Šīs bija 8. ziemas olimpiskās spēles, kurās startēja Latvijas olimpiskā komanda. 2006. gada ziemas olimpiskajās spēlēs Latvija izcīnīja savu pirmo olimpisko medaļu kā neatkarīgai valstij ziemas olimpiskajās spēlēs. To paveica kamaniņu braucējs Mārtiņš Rubenis, izcīnot bronzas medaļu kamaniņu braukšanas vieninieku sacensībās. Ar vienu medaļu Latvija ierindojās 26. vietā neoficiālajā medaļu kopvērtējumā. Latvijas karognesējs atklāšanas ceremonijā bija hokejists Artūrs Irbe, bet noslēguma ceremonijā biatlonists Ilmārs Bricis.