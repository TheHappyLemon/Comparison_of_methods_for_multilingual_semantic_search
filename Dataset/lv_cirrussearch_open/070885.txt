Džeimss Frānsiss Aivorijs (angļu: James Francis Ivory; dzimis 1928. gada 7. jūnijā) ir amerikāņu kinorežisors, producents un scenārists. Daudzus gadus strādājis kopā ar producentu Ismailu Merčantu, kurš bija viņa partneris gan dzīvē, gan profesionāli, kā arī ar scenāristi Rutu Praveri Džabvalu. Aivorija un Merčanta filmu producēšanas uzņēmuma Merchant Ivory Productions filmas kopumā ir saņēmušas septiņas Amerikas Kinoakadēmijas balvas. Aivorijs pats nominēts četrām Kinoakadēmijas balvām, saņemot vienu. Par filmu "Sauc mani savā vārdā", ko viņš producēja un sarakstīja, Aivorijs saņēma Kinoakadēmijas balvu kategorijā "Labākais adaptētais scenārijs", BAFTA kino balvu, Amerikas scenāristu ģildes balvu un Kritiķu izvēles filmu balvu. Saņemot Oskaru un BAFTA kino balvu 89 gadu vecumā, Aivorijs kļuva par visvecāko abu balvu ieguvēju jebkurā kategorijā. Aivorijs režisējis tādas filmas kā Quartet (1981), Heat and Dust (1983), The Bostonians (1984), "Istaba ar skatu" (A Room with a View, 1985), "Moriss" (Maurice, 1987), Mr. & Mrs. Bridge (1990), "Hovardsenda" (Howards End, 1992), "Dienas atlikusī daļa" (The Remains of the Day, 1993), "Džefersons Parīzē" (Jefferson in Paris, 1995), "Pārciešot Pikaso" (Surviving Picasso, 1996), The Golden Bowl (2000), "Šķiršanās" (Le Divorce, 2003), The White Countess (2005) un "Pēdējā pietura" (The City of Your Final Destination, 2009).