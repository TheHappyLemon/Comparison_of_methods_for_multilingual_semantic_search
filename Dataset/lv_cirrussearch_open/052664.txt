Bagrati katedrāle (gruzīnu: ბაგრატის ტაძარი, bagrat’is t’adzari), zināma arī kā Kutaisi katedrāle, ir 11. gadsimtā uzcelta katedrāle Gruzijas pilsētā Kutaisi. 1994. gadā katedrāle kopā ar netālu esošo Gelati klosteri tika iekļauti UNESCO Pasaules mantojuma sarakstā, bet 2017. gadā Bagrati katedrāle tika izņemta no šī saraksta (Gelati klosteris palika iekļauts Pasaules mantojuma sarakstā). Katedrāle nosaukta pirmā apvienotās Gruzijas valdnieka Bagrati III vārdā. Bagrati katedrāle daļēji tika iznīcināta 1691. gada Osmaņu impērijas uzbrukumā.