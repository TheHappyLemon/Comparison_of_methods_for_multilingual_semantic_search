Sāra Mārgarita Kvellija (angļu: Sarah Margaret Qualley, dzimusi 1994. gada 23. oktobrī) ir amerikāņu aktrise. Mārgaritas māte Endija Makdauela arī ir aktrise. Bērnībā viņa mācījās baletdejošanu. Kvellijas pirmā loma bija 2013. gada drāmas filmā Palo Alto. Kļuvusi pazīstama, attēlojot lomu HBO seriālā The Leftovers (2014—2017). 2019. gadā viņa nominēta Emmy balvai par lomu miniseriālā Fosse/Verdon, savukārt par lomu Netflix miniseriālā Maid viņa nominēta Zelta globusa balvai un vēlreiz Emmy balvai. Piedalījusies arī filmās "Foršie džeki" (2016), "Nāves dienasgrāmata" (Death Note, 2017), "Reiz Holivudā" (2019) un "Zvaigznes pusdienlaikā" (2022).