Sers Kenets Čārlzs Brana (angļu: Sir Kenneth Charles Branagh, dzimis 1960. gada 10. decembrī) ir Ziemeļīrijas aktieris un kinorežisors. Ieguvis Amerikas Kinoakadēmijas balvu par oriģinālscenāriju filmai "Belfāsta" (2021). Brana ir gan režisējis, gan attēlojis galveno lomu vairākās Viljama Šekspīra lugu adaptācijās, kā "Henrijs V" (1989), "Liela brēka, maza vilna" (Much Ado About Nothing, 1993), "Otello" (Othello, 1995), "Hamlets" (Hamlet, 1996), "Veltas pūles mīlā" (Love's Labour's Lost, 2000) un "Kā jums tīk" (As You Like It, 2006). Par filmu "Henrijs V" nominēts Amerikas Kinoakadēmijas balvai gan kā labākais aktieris, gan kā labākais režisors. Par filmu "Hamlets" nominēts Amerikas Kinoakadēmijas balvai par labāko adaptēto scenāriju. Piedalījies tādās filmās kā "Slavenība" (1998), "Mežonīgie rietumi" (1999), "Ceļš uz Eldorado" (2000), Conspiracy (2001), "Harijs Poters un Noslēpumu kambaris" (2002), Warm Springs (2005), "Valkīra" (Valkyrie, 2008), "Radio pirāti" (2009), "7 dienas un naktis ar Merilinu Monro" (2011), "Denkerka" (2017) un Tenet (2020), "Openheimers" (2023). Par filmu "7 dienas un naktis ar Merlinu Monro" Brana saņēma Oskara nomināciju kā labākais aktieris otrā plāna lomā. Brana ir režisējis un attēlojis galveno lomu filmās "Mirt vēlreiz" (1991), "Slepkavība Austrumu ekspresī" (2017), "'Nāve uz Nīlas" (2022) un "Pārdabiskais Venēcijā" (2023). Režisējis tādas filmas kā Swan Song (1992), "Mērijas Šellijas Frankenšteins" (Mary Shelley's Frankenstein, 1994), "Burvju flauta" (The Magic Flute, 2006), "Okšķeris" (Sleuth, 2007), "Tors" (2011), "Pelnrušķīte" (Cinderella, 2015) un "Belfāsta" (2021). Branas īsfilma Swan Song tika nominēta Oskara balvai kā labākā īsfilma. Par filmu "Belfāsta" Brana tika nominēts Amerikas Kinoakadēmijas balvai trīs kategorijās, no kurām vienu balvu saņēma par labāko oriģinālscenāriju. Līdz ar to Brana kļuva par pirmo, kas nominēts septiņās dažādās ASV Kinoakadēmijas balvas kategorijās, apsteidzot Voltu Disneju, Alfonso Kuaronu un Džordžu Klūniju, kuri tikuši nominēti sešās kategorijās.