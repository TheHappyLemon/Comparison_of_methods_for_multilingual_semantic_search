CONCACAF Nāciju līga ir starptautiskas futbola izlašu sacensības, kurās spēlē Ziemeļamerikas, Centrālamerikas un Karību reģiona futbola asociāciju konfederācijas (CONCACAF) dalībvalstu vīriešu izlases. Par Nāciju līgas izveidi CONCACAF paziņoja 2017. gada novembrī. Pirmajā sezonā kvalifikācijas spēles sākās 2018. gada septembrī. Pirmais finālturnīrs tika aizvadīts 2021. gada jūnijā Denverā. Komandas pēc līmeņa ir sadalītas trīs līgās (A, B un C), starp līgām notiek komandu paaugstināšana un pazemināšana. Nāciju līgas sacensības ir arī kā kvalifikācija CONCACAF Zelta kausam. Visos trijos līdz šim aizvadītajos turnīros ir uzvarējuši ASV izlases futbolisti.