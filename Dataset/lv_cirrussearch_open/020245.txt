F.L.Y. bija latviešu mūzikas grupa, ko 2002. gadā izveidoja Mārtiņš Freimanis, Lauris Reiniks un Yana Kay. Grupa tika izveidota speciāli 2003. gada Eirovīzijas dziesmu konkursam. Visi trīs F.L.Y. dalībnieki jau iepriekš bija piedalījušies Latvijas nacionālajā Eirovīzijas atlasē, taču vēl nebija uzvarējuši. Grupas dziesma Hello From Mars uzvarēja Latvijas atlasē, apsteidzot Fomina & Kleina izpildīto dziesmu "Muzikants". 2003. gada 24. maijā F.L.Y. piedalījās Eirovīzijas finālkonkursā, kurā ieņēma 24. vietu no 26 dalībniecēm un saņēma tikai 5 punktus. 2003. gadā klajā nāca arī grupas vienīgais albums Never Look Back ar 11 dziesmām angļu valodā. Latvijas radiostaciju apritēs nonāca dziesmas Who May Say un 7 Days. 2004. un 2005. gadā radio topos nonāca F.L.Y. dziesmas latviešu valodā "Nakts mani uzrunā" un "Beigās tomēr viss būs labi". 2005. gadā grupas darbība apsīka un katrs dalībnieks atgriezās pie saviem projektiem.