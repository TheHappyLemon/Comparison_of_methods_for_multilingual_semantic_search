Vess Siselds Anselds jaunākais (angļu: Westley Sissel Unseld Jr.; dzimis 1975. gada 20. septembrī Mērilendas štatā, ASV) ir amerikāņu basketbola treneris. Bijis Nacionālās basketbola asociācijas (NBA) kluba Vašingtonas "Wizards" galvenais treneris, bet šobrīd darbojas kluba menedžmentā. Vess Anselds jaunākais ir izcilā basketbolista, trenera un komandas vadītāja Vesa Anselda dēls. Spēlējis basketbolu vidusskolas un augstskolas līmenī. 1997. gadā pabeidza Džona Hopkinsa Universitāti. Uzreiz pēc universitātes V. Anselds nonāca NBA, kļūstot par Vašingtonas "Wizards" treneru komandas dalībnieku (sākotnēji skautu). Viņa tēvs šajā laikā bija komandas ģenerālmenedžeris. Pēc tam bijis trenera asistents vēl vairākās citās NBA komandās. 2021. gadā Vess Anselds jaunākais tika apstiprināts par "Wizards" galveno treneri, 17. jūlijā noslēdzot četru gadu līgumu. Viņa tēvs bija šīs komandas galvenais treneris laika posmā no 1988. līdz 1994. gadam. 2024. gada 25. janvārī V. Anseldu atbrīvoja no komandas galvenā trenera pienākumiem, taču viņš saglabāja vietu kluba menedžmentā.