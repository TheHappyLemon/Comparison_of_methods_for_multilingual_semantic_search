Džordža Meisona universitāte (angļu: George Mason University) ir ASV 1949. gadā dibināta publiska pētniecības universitāte, kuras galvenā pilsētiņa atrodas Feirfaksā, Virdžīnijas štatā. Bez šīs vietas Džordža Meisona universitātes pilsētiņas atrodas arī Ārlingtonā, Frontrojālā un Prinsviljamsā Virdžīnijas štatā, kā arī Dienvidkorejas pilsētā Inčeonā. Universitāte nodibinājās 1949. gadā, kad tika atdalīta no Virdžīnijas Universitātes. Universitāte nosaukta ASV plantatora un politiķa Džordža Meisona (1725—1792) vārdā. Universitātes bijušo un esošo studentu un pasniedzēju vidū ir uzņēmēja Anuše Ansari (Anousheh Ansari, 1966), ekonomists Džeimss Bjūkenens (1919—2013), politologs Frānsiss Fukujama (1952), uzņēmējs Čārlzs Kohs (Charles Koch, 1935), sociologs Seimūrs Martins Lipsets (Seymour Martin Lipset, 1922—2006), politiķis Terijs Makolifs (Terry McAuliffe, 1957), politikas konsultants Karls Rovs (Karl Rove, 1950), ekonomists Gordons Talloks (Gordon Tullock, 1922—2014), aktrise Rea Sīhorna (Rhea Seehorn, 1972), ekonomists Vernons Smits (Vernon L. Smith, 1927).