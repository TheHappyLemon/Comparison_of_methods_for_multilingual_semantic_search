Vircburga (vācu: Würzburg) ir pilsēta un osta Vācijas vidusdaļā, Mainas upes krastos. Pilsēta iekļaujas Bavārijā un ir šīs federālās zemes Lejasfrankonijas reģiona un Vircburgas rajona pārvaldes centrs ar brīvpilsētas statusu. Vēstures avotos pirmo reizi minēta 704. gadā. Kopš 1582. gada šeit pastāv Vircburgas Universitāte, kas ir viena no vecākajām augstākās izglītības iestādēm Vācijā. Vircburgas lielākais darba devējs ir poligrāfijas iekārto ražotne Koenig & Bauer. Darbojas arī tiltu konstrukciju, elektroiekārtu, mašīnbūves ražotnes, kā arī citi rūpniecības uzņēmumi. Vircburgā strādā vairākas vīna un alus darītavas. Pilsētas kopējā platība ir 87,63 km², iedzīvotāju skaits — 133 799.