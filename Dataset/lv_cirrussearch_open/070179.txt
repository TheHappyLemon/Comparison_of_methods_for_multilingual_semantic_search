Īlaijs Rafaels Rots (angļu: Eli Raphael Roth; dzimis 1972. gada 18. aprīlī) ir amerikāņu kinorežisors, scenārists, producents un aktieris. Rots vislabāk pazīstams, režisējot šausmu filmas "Drudzis" (Cabin Fever, 2002), "Hostelis" (Hostel, 2005), "Hostelis 2" (Hostel: Part II, 2007), "Zaļā pekle: kanibālu gūstā" (The Green Inferno, 2013) un "Pateicības diena" (2023). Bijis arī erotiskā trillera "Tuk-tuk" (2015), spriedzes filmas "Alkas pēc nāves" (Death Wish, 2018) un fantāzijas filmas "Māja ar pulksteni sienās" (2018) režisors. Kā aktieris piedalījies Kventina Tarantīno filmā "Bēdīgi slavenie mērgļi" (2009).