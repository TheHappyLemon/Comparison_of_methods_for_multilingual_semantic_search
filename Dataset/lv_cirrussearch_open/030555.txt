Svētais Jānis (aramiešu: ܝܘܚܢܢ ܫܠܝܚܐ, Yohanan Shliha; ivritā: יוחנן בן זבדי, Yohanan Ben Zavdai, latīņu: Ioannes; dzimis ap 6. gadu, miris ap 100. gadu) bija viens no divpadsmit Jēzus Kristus apustuļiem. Cebedeja un Salomes dēls, apustuļa Jēkaba brālis. Marka evaņģēlijā 3:17 gan Jānis, gan viņa brālis Jēkabs ir nosaukti par Boanerges, kas nozīmē ‘pērkona dēli’. Tā kā evaņģēlijos Jānis vienmēr tika nosaukts pēc Jēkaba, uzskatāms, ka Jēkabs bija vecāks par Jāni. Tiek uzskatīts, ka nodzīvojis visilgāk no visiem apustuļiem, vienīgais, kas nemira mocekļa nāvē. Tāpat tiek uzskatīts, ka viņš ir sarakstījis Jāņa evaņģēliju, Jāņa atklāsmes grāmatu un vairākas vēstules Jaunajā Derībā. Bija nozīmīga loma agrīnajā baznīcā Jeruzalemē.