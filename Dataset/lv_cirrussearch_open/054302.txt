"Brīnumsieviete 1984" (angļu: Wonder Woman 1984) ir 2020. gada ASV supervaroņu filma, kas balstīta uz DC Comics tēlu Brīnumsievieti. Šis ir turpinājums 2017. gada filmai "Brīnumsieviete" un devītā filma DC Extended Universe (DCEU). Filmas režisore ir Petija Dženkinsa, scenārija autori ir Dženkinsa, Džefs Džonss un Deivids Kallahams. Galveno varoni, Daienu Prinsu / Brīnumsievieti, atveido Gala Gadota, pārējās lomās Kriss Pains, Kristena Viga, Pedro Paskāls, Robina Raita un Konija Nīlsena. Filmas darbība norisinās 1984. gadā, Aukstā kara laikā, kad Daiena sastopas ar Meksvelu Lordu un Čītu. Pārrunas par filmas turpinājumu sākās drīz pēc pirmās filmas pirmizrādes 2017. gada jūnijā, un filmas izveide tika apstiprināta jau nākamajā mēnesī. Filmēšana sākās 2018. gada 13. jūnijā Warner Bros. studijā Anglijā, vēl tika filmēts ASV (Kolumbijas un Ziemeļvirdžīnijas štatā), Lielbritānijā (Londonā un Daksfordā), Kanāriju Salās (Tenerifē un Fuerteventurā), Andalūzijā (Almerē) un Spānijā. Pēc sešu mēnešu ilgas filmēšanas tā noslēdzās 2018. gada 22. decembrī. Papildu ainu piefilmēšana norisinājās 2019. gada jūlijā. Filmas "Brīnumsieviete 84" pirmizrāde notika 2020. gada 15. decembrī DC FanDome virtuālajā platformā. Apvienotās Karalistes kinoteātros filmu sāka demonstrēt 2020. gada 16. decembrī, savukārt ASV — 2020. gada 25. decembrī, tāpat filma uzreiz bija pieejama straumēšanas kanālā HBO Max. Filmas izplatītājs ir Warner Bros. Pictures un tā pieejama arī Dolby Cinema un IMAX formātos. Ir izziņota filmas turpinājuma izstrāde un pagarināti līgumi ar Dženkinsu un Gadotu, kā arī spinofs par Temiskīras amazonēm, ko producēs Dženkinsa.