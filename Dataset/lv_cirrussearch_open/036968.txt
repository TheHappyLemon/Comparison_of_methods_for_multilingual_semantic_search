Antikitiras mehānisma A fragments Antikitiras mehānisms ir sens analogais dators un Saules sistēmas modelis, kuru izmantoja, lai prognozētu astronomiskās pozīcijas un aptumsumus kalendāram un astroloģiskiem mērķiem, kā arī olimpiāžu ciklu noteikšanai. Tas tika atrasts 340×180×90 mm lielā koka kastē. Antikitiras mehānisms tika atrasts vienā gabalā, tas vēlāk tika sadalīts trijos lielos fragmentos, kas pašlaik sadalīti 82 daļās. Četros fragmentos atrodas zobrati, uz vairākiem citiem — dažādi uzraksti. Lielākā zobrata diametrs sasniedz apmēram 140 mm, tam sākotnēji bija 223 zobi. Visticamāk, artefakts tika atrasts 1901. gada jūlijā Antikitiras kuģa vrakā pie Grieķijas Antikitiras salas. Tiek uzskatīts, ka to izveidojuši grieķu zinātnieki ap 150.—100. gadu p.m.ē. vai arī ap 205. gadu p.m.ē. Visi zināmie Antikitiras mehānisma fragmenti tiek glabāti Nacionālajā arheoloģijas muzejā Atēnās, tur atrodas arī vairākas mākslinieciskas rekonstrukcijas, kā mehānisms varēja izskatīties.