"Cietais rieksts 4" (angļu: Live Free or Die Hard) ir 2007. gada ASV asa sižeta trillera filma, kuras režisors ir Lens Vaismans. Filmā galvenās lomas atveido Brūss Viliss, Džastins Longs, Timotijs Olifents, Mērija Elizabete Vinsteda, Klifs Kērtiss un Megija Kjū. Šī ir ceturtā filma "Cietais rieksts" filmu sērijā. Filma stāsta par Ņujorkas policistu Džonu Makleinu (Viliss), kuram ir jāaptur kiberteroristi. Filmas "Cietais rieksts 4" pirmizrāde notika 2007. gada 12. jūnijā. Filma nopelnīja 388,2 miljonus ASV dolāru, padarot to par visienesīgāko franšīzes filmu. Filma saņēma pārsvarā pozitīvas kritiķu atsauksmes.