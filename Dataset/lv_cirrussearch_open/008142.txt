CNN jeb The Cable News Network ir ASV kabeļu un satelīttelevīzijas kanāls, kurš pieder Time Warner Turner Broadcasting System nodaļai. Televīzijas kanālu 1980. gada 1. jūnijā izveidoja Teds Tērners. CNN kanāls pasaulē pirmais piedāvāja ziņu raidīšanas koncepciju 24 stundas diennaktī un bija pirmais pilnībā tikai ziņu kanāls ASV. Uz 2005. gada 1. jūniju kompānija CNN sastāvēja no 14 dažādiem kabeļtelevīzijas un satelīttelevījas ziņu kanāliem, divām radiostacijām, sešām interneta vietnēm un 37 ārzemju birojiem. CNN ziņas tiek raidītas ar 38 kosmisko pavadoņu palīdzību un ir pieejamas vairāk nekā 100 miljoniem mājsaimniecību ASV. Starptautiski CNN pārraides tiek pārraidītas caur kanālu CNN International, kas redzams 212 pasaules valstīs.