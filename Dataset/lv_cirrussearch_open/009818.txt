Laura Rogule (dzimusi 1988. gada 5. februārī Rīgā) ir starptautiskā lielmeistare šahā. 2002. gadā viņa uzvarēja Pasaules U-14 jauniešu šaha čempionātā Grieķijā. Laura Rogule ir trīspadsmit reizes uzvarējusi Latvijas sieviešu šaha čempionātos un daudzkārt sekmīgi pārstāvējusi Latvijas sieviešu izlasi šaha olimpiādēs. 2012. gada decembrī Laura Rogule izcīnīja dubultuzvaru Varšavā notiekošajā Eiropas čempionātā ātrspēlē un ātrajā šahā. 2017. gadā ieņēmusi 2. vietu Latvijas čempionātā šaha kompozīciju risināšanā, bet 2018. gadā bijusi labākā Latvijas dalībniece šajās sacensībās. 2021. gada novembrī Rīgā ierindojusies 34. vietā 2021. gada "FIDE Chess.com Grand Swiss" turnīrā sievietēm. 2022. gada augustā bijusi labākā starp sievietēm RTU Open "A" turnīrā.