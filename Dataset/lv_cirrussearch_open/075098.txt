Silverchair ir Austrālijas alternatīvā roka mūzikas grupa. Grupas sākotnējais nosaukums bija Innocent Criminals. Tā 1992. gadā tika izveidota Ņūkāstlā, Jaundienvidvelsā. Izveidošanas laikā grupas dalībnieki bija tikai 12 gadus veci. Tās sastāvs grupas pastāvēšanas laikā nav mainījies: Daniels Džonss (Daniel Johns, solists un ģitārists), Kriss Džannū (Chris Joannou, basģitārists) un Bens Džilīzs (Ben Gillies, bundzinieks). Silverchair 1994. gada vidū uzvarēja nacionālajā demo ierakstu konkursā, pēc kura parakstīja līgumu ar ierakstu kompāniju Murmur. Kopš tā laika grupa kļuva slavena ne vien Austrālijā, bet arī pasaules mērogā. Visi grupas pieci pašlaik izdotie albumi ir ieguvuši pirmās vietas Austrālijas albumu topā (ARIA Albums Chart). 1990. gados grupa spēlēja Grandžmūzika stila mūziku, kas tika salīdzināta ar tādām grupām kā Nirvana, Pearl Jam, Soundgarden un Black Sabbath, bet ar 1999. gada albumu Neon Ballroom mūzika sāka mainīties, tā kļuva nosvērtāka un mazāk trokšņaina.