PSSC 2 jeb Pico-Satellite Solar Cell Testbed 2 ir ASV pikopavadonis, kas palaists orbītā no kosmoplāna Space Shuttle pēdējā lidojumā STS-135 2011. gadā. Tas ir daļa no Gaisa spēku tehnoloģiju demonstrācijas programmas. Pavadonī uzstādīti divi eksperimenti: Miniature Tracking Vehicle (MTV), un Compact Total Electron Content Sensor (CTECS). MTV ir četri miniatūri cietās degvielas raķešdzinēji, kas paredzēti orbītas paaugstināšanai vai pazemināšanai. CTECS paredzēts jonosfēras blīvuma pētījumiem. Tam ir arī vairākas attēlu uzņemšanas kameras. PSSC 2 tika palaists 2011. gada 8. jūlijā 15:29:03 UTC no Kenedija kosmosa centra, atrodoties kosmoplāna Atlantis kravas telpā. Atlantis veica Starptautiskās kosmosa stacijas apgādes misiju. Dienu pēc atvienošanās no stacijas, 20. jūlijā 07:54 UTC tika izmests no konteinera kosmoplāna kravas telpā. Viens no MTV dzinējiem tika iedarbināts 4. novembrī 1530 UTC, orbītu paaugstinot no 90,9 min, 317 x 319 km līdz 91,0 min, 316 x 329 km, kā rezultātā noiešana no orbītas tika paildzināta par četrām dienām.