Elka (poļu: Ełk) - pilsēta Polijas ziemeļaustrumos senajā jātvingu novadā Varmijas-Mazūrijas vojevodistē. Līdz 1945.gadam ietilpa Vācijā un tās nosaukums bija Lika (Lyck). Tūrisma centrs. Pilsēta sāka attīstīties ap 14.gs beigās uzcelto Teitoņu ordeņa pili. Vislielāko uzplaukumu Elka piedzīvoja 16.gs, bet karu un ugunsgrēku dēļ no vecās apbūves nekas nav saglabājies. Smagi cieta Pirmā pasaules kara laikā, jo pilsētā notika sīvas cīņas starp vācu un krievu karaspēkiem. Pēc 1945.gada Elka tika piešķirta Polijai; daudzi iedzīvotāji ir poļi, kas pārcēlušies no Viļņas un Grodņas apkaimes pēc Otrā pasaules kara. Vācu rakstnieka Zigfrīda Lenca (Siegfried Lenz, 1926 - ) dzimtā pilsēta.