Modēna (itāļu: Modena) ir pilsēta Itālijas ziemeļos, Emīlijas-Romanjas reģionā. Modēnas provinces administratīvais centrs un lielākā pilsēta. Pilsēta atrodas starp Sekjas un Panaro upēm, kuras ir Po upes pietekas. 10 kilometrus uz dienvidiem no pilsētas robežas atrodas Apenīnu kalni. Modēna ir pazīstama kā Itālijas autorūpniecības centrs, kurā atrodas vai ir atradušās Ferrari, Lamborghini, Maserati un Pagani auto ražotnes. Visu šo zīmolu, izņemot Lamborghini, galvenās mītnes vietas atrodas Modēnā vai tās pievārtē. Ferrari 360 Modena ir nosaukts par godu Enco Ferrāri dzimtajai pilsētai Modēnai. Modēna ir pazīstama arī kā balzāmetiķa rašanās vieta.