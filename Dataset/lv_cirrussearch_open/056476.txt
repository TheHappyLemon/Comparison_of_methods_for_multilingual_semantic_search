Šis raksts ir par tautu. Par citām jēdziena turki nozīmēm skatīt nozīmju atdalīšanas lapu. Turki (turku: Türkiye Türkleri, Turcijas turki) ir apzīmējums tautai, kā arī nācijai (millets), kuras piederīgajiem pirmā valoda ir turku valoda un viņi vai viņu priekšteči ir dzimuši Turcijā. Turcijas Republikas pirmsākumos par turku tika definēta „jebkura persona, kas dzīvo Turcijas Republikā, neatkarīgi no ticības; runā turku valodā; tiek audzināta saskaņā ar turku kultūru un atzīst turku ideālus.” Turku ideālu pamatā ir Ataturka idejas. Vēsturiskā nozīme vārdam „turks” ir daudz plašāka, bet mūsdienās ar šo vārdu apzīmē galvenokārt Turcijas pamatiedzīvotājus, bet var arī apzīmēt tjurku izcelsmes iedzīvotājus šādās valstīs: Ziemeļu Kipras Turku Republika, Ziemeļmaķedonija, Grieķija, Kosova, Rumānija, Bulgārija, Kipra un citas bijušās Osmaņu impērijas teritorijā esošās valstis. Ievērojamas turku kopienas dzīvo arī Rietumeiropā (visvairāk Vācijā), Ziemeļamerikā un Austrālijā.