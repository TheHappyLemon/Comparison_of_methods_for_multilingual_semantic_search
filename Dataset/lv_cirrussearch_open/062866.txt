Groupama arēna (ungāru: Groupama Aréna) ir daudzfuncionāls stadions Ungārijas galvaspilsētas Budapeštas Ferencvārošas rajonā. 2014. gadā uzceltajā stadionā ir 20 000 sēdvietas un tajā savas mājas spēles aizvada Budapeštas "Ferencváros" futbolkomanda. Līdz jaunā stadiona izbūvei šeit atradās 1910. gadā uzceltais un 1933. gadā pilnīgi pārbūvētais Floriāna Alberta stadions, kas bija nosaukts Floriāna Alberta vārdā 2007. gadā. Pirms tam tā nosaukums bija Ilēi ielas stadions (Üllői úti stadion). Mūsdienu stadions nosaukts sponsora, franču apdrošināšanas kompānijas Groupama vārdā.