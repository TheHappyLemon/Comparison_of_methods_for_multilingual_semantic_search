Sers Džons Artūrs "Džeks" Brebems (angļu: Sir John Arthur "Jack" Brabham; 1926. gada 2. aprīlis — 2014. gada 19. maijs) bija Austrālijas autosportists, Formula 1 pilots, trīskārtējs pasaules čempions. Jau pilota karjeras laikā pievērsies arī funkcionāra darbam, ir komandas Brabham dibinātājs. Otrā pasaules kara laikā Brebems dienēja Austrālijas karaliskajos gaisa spēkos. 1946. gadā viņš atvēra nelielu remontdarbnīcu. 1955. gadā Brebems debitēja F1. Viņa debija norisinājās Lielbritānijas Grand Prix. Viņš brauca ar personīgu Maserati 250F. Drīz viņš pievienojās Cooper komandai, kura pirmā lika dzinējus formulas aizmugurē. Savu pirmo pilno sezonu (ja atskaita Indianapolisas 500 jūdžu sacīkstes) Brebhems aizvadīja 1959. gadā, kad viņš izcīnīja savu pirmo pasaules čempiona titulu. Titulu viņš izcīnīja arī 1960. gadā. Sezonā, kura sastāvēja no desmit posmiem, viņš izcīnīja piecas uzvaras pēc kārtas. 1962. gadā viņš izveidoja savu F1 komandu — Brabham. Lai gan pirmajās sezonās viņš nebija tik ātrs kā ar Cooper, viņš sāka izcīnīt uzvaras un 1966. gadā izcīnīja savu trešo un pēdējo pasaules čempiona titulu. Visi trīs Brebema dēli — Deivids, Džefs un Gerijs arī kļuva par sacīkšu braucējiem. Brabham komandu vēlāk pārņēma Bērnijs Eklstons, bet līdz ar to, kad viņš kļuva atbildīgs par Formula 1 pasaules čempionāta vadību, komanda tika pārdota un vēlāk bankrotēja 1990. gadu sākumā. Miris 2014. gada 19. maijā no aknu slimības.