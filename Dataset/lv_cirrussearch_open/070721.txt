Linkolnas katedrāle (angļu: Lincoln Cathedral) jeb Sv. Jaunavas Marijas katedrāles baznīca (angļu: Cathedral Church of the Blessed Virgin Mary of Lincoln), saukta arī Linkolnas minsters ir no 1072. līdz 1131. gadam celta anglikāņu katedrāle, kas atrodas Anglijas ziemeļdaļā, Linkolnšīras Linkolnas pilsētā. 679. gadā dibinātās (ar nosaukumu Lesteras diecēze) Linkolnas diecēzes galvenā baznīca. Baznīcu sākts celt 1072. gadā, kad bīskaps pārcēla rezidenci no Dorčesteras pie Temzas uz Linkolnu. Baznīca tika pabeigta 1092. gadā, bet 1185. gadā to nopostīja zemestrīce. Tā tika atjaunota gotiskā stilā. 1311. gadā tika uzcelta baznīcas torņa smaile, kas bija 160 metrus augsta. Līdz 1549. gadam, kad tā gāja bojā vētrā, tā bija augstākā celtne pasaulē, par vairāk nekā 10 metriem pārspējot Heopsa piramīdu. Katedrālei pieder viena no četriem saglabātajiem Lielās brīvības hartas oriģināliem. Katedrāle ir pēc platības ceturtā lielākā baznīca Anglijā.