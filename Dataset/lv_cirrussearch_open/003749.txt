Mario Moreno Rejess (Mario Moreno Reyes; dzimis 1911. gada 12. augustā Mehiko, miris 1993. gada 20. aprīlī Mehiko), pazīstams kā Kantinflass (Cantinflas), bija meksikāņu komiķis, viens no Meksikas kino pionieriem. Kantinflasa tēls parasti ir pilsētas nabadzīgais iedzīvotājs – pelado, kurš lielā mērā kļuvis par meksikāņu nacionālās identitātes sastāvdaļu. Čārlijs Čaplins nosaucis Kantinflasu par "pasaules labāko komediantu", bet pats Kantinflass tiek saukts par "Meksikas Čaplinu". Ārpus Latīņamerikas Kantinflass ir mazāk pazīstams, jo grūtības sagādā filmu kvalitatīva dublēšana valodas un kultūras specifikas dēļ. Lielā mērā Kantinflasa dēļ Meksika izvirzījusies par Latīņamerikas kino centru.