Marko Materaci (itāļu: Marco Materazzi; dzimis 1973. gada 19. augustā) ir bijušais itāļu futbolists, bijis Itālijas futbola izlases dalībnieks. Futbolista karjeras lielāko daļu aizvadījis dažādos Itālijas klubos, 1998.—1999. gadā spēlējis Anglijas Everton klubā. Laikā no 2001. līdz 2011. gadam spēlēja Internazionale sastāvā, ar ko izcīnījis piecus Itālijas čempiontitulus (2006, 2007, 2008, 2009, 2010), četrus Itālijas kausus (2005, 2006, 2010, 2011), 2010. gadā izcīnījis uzvaru arī UEFA Čempionu līgā. Pārstāvējis Itālijas izlasi divos FIFA Pasaules kausos (2002, 2006), 2006. gadā arī izcīnīja uzvaru, kā arī divos Eiropas čempionātos (2004, 2008). 2006. gada Pasaules kausā kļuva pazīstams ar Zinedina Zidāna izprovocēšanu uz sarkano kartīti turnīra finālā.