Jirgens Klinsmans (vācu: Jürgen Klinsmann; dzimis 1964. gada 30. jūlijā Gepingenē) ir vācu futbola treneris un bijušais futbola spēlētājs, kurš spēlēja vairākos izcilos Eiropas klubos un bija Vācijas izlases sastāvā, kad tā uzvarēja 1990. gada FIFA Pasaules kausā un 1996. gada Eiropas futbola čempionātā. Kopš 2023. gada februāra ir Dienvidkorejas futbola izlases galvenais treneris. Viņš bija viens no vadošajiem Vācijas uzbrucējiem 1990. gados. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Viņš vadīja Vācijas izlasi 2006. gada FIFA Pasaules kausā, kurā tā ieguva trešo vietu. 2006. gada 12. jūlijā Klinsmans oficiāli paziņoja, ka atkāpsies no Vācijas trenera amata pēc divu gadu darbības, un viņa vietu ieņems trenera asistents Joahims Lēvs. Viņš ieņēma Minhenes "Bayern" trenera amatu 2008. gada jūlijā, kad Otmārs Hicfelds atkāpās, lai ieņemtu Šveices izlases trenera amatu. Viņš tika atlaists no amata 2009. gada 27. aprīlī, neskatoties uz pēdējo septiņu spēļu piecām uzvarām. No 2011. līdz 2016. gadam bija ASV futbola izlases galvenais treneris. 2019. gada novembrī kļuva par Berlīnes "Hertha" galveno treneri. 2020. gada 11. februārī paziņoja, ka atstāj Hertha, par galveno treneri nostrādājot šajā klubā tikai 10 nedēļas.