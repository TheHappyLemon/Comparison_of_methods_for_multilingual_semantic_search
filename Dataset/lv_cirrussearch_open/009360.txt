Anasteiša Lina Ņūkērka (angļu: Anastacia Lyn Newkirk; dzimusi 1968. gada 17. septembrī Čikāgā, Ilinoisas štatā, ASV), plašāk pazīstama kā Anasteiša (angļu: Anastacia; IPA: [ˌænəˈsteɪʒə]), ir amerikāņu dziedātāja un dziesmu autore. 2003. gadā viņai tika atklāts krūts vēzis sākuma stadijā, un tā ārstēšanai viņa izgāja sešus mēnešus ilgu ķīmijterapiju. 2013. gadā Anasteišai tika atkārtoti diagnosticēts krūts vēzis. Anasteiša ir guvusi ievērojamus panākumus Eiropā, Āzijā, Dienvidāfrikā, Dienvidamerikā, taču dzimtajā ASV lielus panākumus nav guvusi. Debijas albumu Not That Kind viņa izdeva 2000. gadā, Austrālijā, Jaunzēlandē un lielā daļā Eiropas tas tika sertificēts ar vairākiem platīna diskiem. Pēc tam viņa saņēma daudzu mūziķu (piemēram, Eltona Džona, Maikla Džeksona) atzinību. Arī nākamie divi viņas albumi tika novērtēti ar vairākām sertifikācijām Eiropā un Okeānijā, padarot viņu par vienu no jaunās tūkstošgades veiksmīgākajām māksliniecēm. Līdz 2005. gadam viņas ieraksti visā pasaulē tika pārdoti vairāk nekā 20 miljonos kopiju.