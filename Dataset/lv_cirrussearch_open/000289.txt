Neismita piemiņas basketbola slavas zāle ir basketbola slavas zāle, kas atrodas Springfīldā, ASV. Slavas zāle tika dibināta 1959. gadā. Slavas zālē tiek uzņemti izcili, nopelniem bagāti basketbolisti, treneri, tiesneši un basketbola funkcionāri. Slavas zāle nosaukta basketbola izgudrotāja Džeimsa Neismita vārdā. Līdz 2013. gadam slavas zālē ir uzņemtas 326 ar basketbolu saistītas personas un 9 komandas. No Latvijas slavas zālē 1993. gadā tika uzņemta leģendārā Rīgas TTT basketboliste Uļjana Semjonova.