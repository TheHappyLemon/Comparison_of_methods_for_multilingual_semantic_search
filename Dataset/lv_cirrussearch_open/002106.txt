Longview ir amerikāņu pankroka grupas Green Day singls no viņu studijas albuma Dookie. Singls tika izdots 1994. gada 6. jūnijā sadarbībā ar ierakstu kompānijām Reprise Records un Warner Music Group. Dziesmas videoklips tika ļoti bieži raidīts MTV, un Longview tiek uzskatīta par dziesmu, kas ļāva Green Day kļūt par pasaulslavenu grupu. Dziesma ir par garlaicību. Liriski tā ir par dienu, kas pavadīta sēžot majās, darot pilnīgi neko svarīgu, masturbējot un smēķējot marihuānu līdz tas sāk kļūt apnicīgi. Dziesma ieguva plašu popularitāti jauniešu vidū tiešo masturbēšanas atsauču dēļ. Basists Maiks Dirnts atklāja, ka slavenā basģitāras līnija ir sacerēta viņam esot kādu nakti LSD ietekmē, un tas, ko viņi ar Billiju Džo Ārmstrongu ir bijuši spējīgi atcerēties, ir iekļauts dziesmā. 1995. gadā Green Day tika nominēta četrām Grammy balvām, ieskaitot Grammy balvai par labāko smagā roka izpildījumu ar dziesmu Longview. Žurnāls Rolling Stone ierindoja Longview 3. vietā 1994. gada labāko singlu sarakstā.