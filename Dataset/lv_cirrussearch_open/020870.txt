Džesijs Vudsons Džeimss (angļu: Jesse Woodson James; dzimis 1847. gada 5. septembrī, miris 1882. gada 3. aprīlī) bija amerikāņu likumpārkāpējs, bandas līderis, banku laupītājs, vilcienu laupītājs un slepkava. Viņš bija ievērojamākais Džeimsa—Jangera bandas pārstāvis. Jau dzīves laikā būdams slavens, pēc nāves Džeimss kļuva par leģendāru personību Mežonīgajos rietumos. Kopā ar brāli Frenku bija konfederātu partizāni Pilsoņu kara laikā. Viņi tika apsūdzēti par piedalīšanos nežēlīgos noziegumos pret Savienības karavīriem. Pēc kara kā dažādu bandu locekļi viņi aplaupīja bankas, pasta ratus un vilcienus. Lai arī bieži Džeimss ticis attēlots kā sava laika Robins Huds, kas aplaupīja bagātos un laupījumu atdeva nabadzīgākajiem cilvēkiem, nav nekādu pierādījumu tam, ka Džeimss un viņa bandas laupījumu būtu atdevuši kādam citam. Džeimsi kopā ar bandām visaktīvāk darbojās laikā no 1866. līdz 1876. gadam, kad bankas aplaupīšanas mēģinājumā mira vai tika apcietināti vairāki bandas dalībnieki. Viņi turpināja darboties arī pēc tam, izraudzījās arī jaunus līdzdalībniekus, tomēr likumsargi bija tuvu viņu apcietināšanai. Džesiju Džeimsu nošāva Roberts Fords, kas bija Džeimsa mājās dzīvojošo bandas locekļu sastāvā un kas vēlējās iegūt atlīdzību par Džeimsa nogalināšanu.