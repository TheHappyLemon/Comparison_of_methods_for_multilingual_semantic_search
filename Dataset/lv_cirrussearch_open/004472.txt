Eižens fon Bēms-Baverks (Eugen Böhm Ritter von Bawerk) (dzimis 1851. gada 12. februārī Brno, Austroungārijā, tagad Čehijā, miris 1914. gada 27. augustā Vīnē) - austriešu ekonomists, viens no austriešu jeb Vīnes ekonomiskās skolas pamatlicējiem. Studējis Vīnē tieslietas, kur iepazinies ar Kārļa Mengera darbiem. Pēc studiju beigšanas strādāja Austrijas finanšu ministrijā, ka arī pasniedza universitātēs Insbrukā un Vīnē. Bijis Austroungārijas finanšu ministrs. Veica nodokļu reformu, ieviesdams arī ienākuma nodokli. Viens no pirmajiem ekonomistiem, kurš nopietni analizējis un kritizējis Kārļa Marksa ekonomiskos uzskatus. Galvenais darbs: Kapital und Kapitalzins ("Kapitāls un procenti", 1884, 1889, trīs sējumos). Līdz eiro ieviešanai Austrijā 2002.gadā, Bēma-Baverka portrets bija uz 100 Austrijas šiliņu banknotes.