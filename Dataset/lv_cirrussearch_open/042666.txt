"Pianists" (angļu: The Pianist) ir Romana Polaņska režisēta biogrāfiskā drāma, kas uzņemta 2002. gadā. Galveno lomu filmā spēlēja Adriens Brodijs. Filmas scenārija pamatā ir Vladislava Špīlmana autobiogrāfiskās grāmatas un memuāri. Filmas darbība notiek Polijas galvaspilsētā Varšavā. 1930. gados poļu—ebreju mūziķis Vladislavs Špīlmans (atveido Adriens Brodijs) bija slavens pianists Polijā. Pienākot Otrajam pasaules karam, viņš brīnumainā kārtā izdzīvo pret ebrejiem vērstajā holokaustā. Filmā tiek rādīts, kā Špīlmans cīnās par izdzīvošanu kara plosītajā Varšavā, un pēc kara atkal var pievērsties savai iemīļotajai nodarbei — klaviermūzikas spēlēšanai. Adriens Brodijs ieguva Amerikas Kinoakadēmijas balvu (Oskaru) kā labākais aktieris galvenajā lomā, savukārt Romans Polaņskis ieguva balvu kā labākais režisors. Trešais "Oskars" tika piešķirts Ronaldam Hārvudam par labāko adaptēto scenāriju.