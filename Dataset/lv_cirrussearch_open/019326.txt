Andrejs Lēmanis (dzimis 1969. gada 18. martā Melburnā) ir latviešu izcelsmes Austrālijas basketbola treneris un bijušais basketbolsists. Kopš 2013. gada viņš ir Austrālijas izlases galvenais treneris, iepriekš trīs reizes uzvarējis NBL ar Jaunzēlandes basketbola klubu Breakers, kas ir augstākais panākums šīs valsts klubu basketbolā. A. Lēmaņa vecāki ir dzimuši Latvijā un emigrējuši Otrā pasaules kara noslēgumā. Viņam ir gan Austrālijas, gan Latvijas pilsonība, lai gan Latvijā viņš savas dzīves laikā nav bijis. Basketbolu spēlējis vairākos Viktorijas štata klubos. Pēc spēlētāja karjeras beigām 1996. gadā pievērsies trenera darbam. No 2005. gada trenēja Austrālijas NBL līgā spēlējošo Jaunzēlandes klubu Breakers, kas viņa vadībā trīs reizes (2011—2013) uzvarēja čempionātā. 2013. gada aprīlī A. Lēmanis kļuva par Austrālijas nacionālās izlases galveno treneri (iepriekš viņš bija trenera Breta Brauna asistents).