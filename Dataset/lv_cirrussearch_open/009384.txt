Tiagu Alkantara du Nasimento (portugāļu: Thiago Alcântara do Nascimento; dzimis 1991. gada 11. aprīlī Sanpjetro Vernotiko, Itālijā) ir profesionāls Spānijas futbolists, spēlē pussarga pozīcijā, Spānijas izlases dalībnieks. Kopš 2020. gada Alkantara pārstāv Anglijas Premjerlīgas klubu Liverpool FC. Piedzimis sportiskā ģimenē. Viņa tēvs ir 1994. gada FIFA Pasaules kausa ieguvējs, bijušais brazīliešu futbolists Maziņu; māte ir bijusī volejbola spēlētāja; viņa jaunākais brālis arī ir futbolists. FC Barcelona sastāvā viņš divas reizes uzvarējis La Liga turnīrā (2009–10, 2010–11), tāpat divas reizes uzvarēja Spānijas Superkausa izcīņā (2010, 2011) un 2011. gadā kļuva par UEFA Čempionu līgas uzvarētāju. Minhenes "Bayern" pievienojās 2013. gadā. Sešas reizes kļuvis par Bundeslīgas čempionu, trīs reizes uzvarējis Vācijas kausa izcīņā. Spānijas jaunatnes izlašu sastāvā triumfējis 2008. gada Eiropas U-17 un 2011. gada Eiropas U-21 čempionātos. Spānijas pieaugušo izlasē debitēja 2011. gada 10. augustā pret Itāliju. Piedalījies 2016. gada Eiropas čempionātā un 2018. gada FIFA Pasaules kausā.