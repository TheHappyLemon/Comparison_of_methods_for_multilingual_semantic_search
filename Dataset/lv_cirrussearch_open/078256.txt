Cesvaines pils (vācu: Schloss Seßwegen) ir historisma stilā celta muižas pils Cesvainē, kas atrodas blakus Cesvaines viduslaiku pils drupām. Pils ir izcils eklektisma paraugs, kurā sajaukušies gotikas, renesanses, romānikas un jūgendstila elementi. Pils būvēta no neapmestiem laukakmeņiem. Pilij ir U veida plānojums, pagrabstāvs un divi virszemes stāvi, kopā — trīs korpusi un apaļš donžona tipa tornis. Pašlaik šeit darbojas muzejs, muižas kompleksa ēkā apmeklētājiem pieejams vietējais tūrisma centrs.