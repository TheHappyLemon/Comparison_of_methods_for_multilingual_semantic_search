Jorgs Seferis, īstajā vārdā Jorgs Seferidis (grieķu: Γιώργος Σεφέρης, dzimis 1900. gada 19. februārī Urlā pie Izmiras, miris 1971. gada 20. septembrī Atēnās), bija grieķu dzejnieks un politiķis. Dzimis Urlā pie Izmiras, mūsdienu Turcijas teritorijā, jurista ģimenē. 1915. gadā ģimene pārcēlās uz Atēnām. No 1918. līdz 1925. gadam studēja Sorbonnā, Parīzē. 1925. gadā atgriezās Atēnās un sāka strādāt diplomātiskajā dienestā. Otrā pasaules kara laikā darbojās Grieķijas valdībā emigrācijā, bet 1944. gadā atgriezās atbrīvotajās Atēnās. No 1957. līdz 1962. gadam bija Grieķijas sūtnis Lielbritānijā. 1963. gadā par savu dzeju ieguva Nobela prēmiju literatūrā. 1967. gadā, kad Grieķijā varu ieguva Militārā hunta, Seferis uzstājās pret to. Dzejnieka bēres 1971. gadā izvērtās par masu demonstrāciju.