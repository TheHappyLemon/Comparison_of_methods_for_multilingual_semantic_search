Team RadioShack bija profesionāla ASV šosejas riteņbraukšanas komanda, kuras galvenais sponsors bija ASV elektronikas mazumtirdzniecības tīkls RadioShack. Par tās izveidi tika paziņots 2009. gada 23. jūlijā. Komandas līdzīpašnieks un līderis bija Lānss Ārmstrongs un komanda piedalījās lielajās tūrēs un UCI ProTour. Komandu pārvaldīja Capital Sports and Entertainment no Ostinas, kura pārvalda arī Trek-Livestrong U23 attīstības komandu un iepriekš arī Discovery Channel komandu. Komandas sākotnējais menedžeris bija Johans Breinēls, bet sporta direktors bija bijušais riteņbraucējs Dirks Demols. Komandai pievienojās bijušie Discovery Channel braucēji Vjačeslavs Jekimovs un Hosē Azevedu, kuri uzņēmās arī pienākumus komandas vadībā. Ārmstrongs izteicās, ka komanda popularizēs Livestrong pretvēža kampaņas, ko veidoja viņa Lānsa Ārmstronga fonds, un par komandas sponsoriem kļūs Trek, SRAM un Nike sporta apģērbu līnija. Komanda beidza pastāvēt esošajā veidolā līdz ar 2011. gada sezonas beigām, kad Radioshack atgrieza savu World Tour licenci UCI. Divi galvenie sponsori, Radioshack un Nissan nomainīja sponsorējamo komandu uz Leopard Trek komandu. Sporta direktors Johans Breinēls kopā ar vairākiem braucējiem pārcēlās uz Radioshack-Nissan komandu. Radioshack šīs izmaiņas aprakstījuši kā apvienošanos, kamēr, Leopard Trek īpašnieks Flavio Beka uzsvēra, ka viņa komanda turpina darbību un vienkārši pārņem Radioshack komandas sponsorus un dažus viņu sportistus. Jaunā komanda tika reģistrēta Luksemburgā.