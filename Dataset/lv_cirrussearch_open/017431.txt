Titāns (grieķu: Τιτάνας) ir Saturna pavadonis, otrs lielākais Saules sistēmas planētas pavadonis (aiz Ganimēda). Titāna diametrs ir 5150 km. Tas ir lielāks par planētu Merkuru, kaut arī pēc masas atpaliek no tā. Titāna masa ir 95% no visu Saturna pavadoņu masas. Smaguma spēks uz Titāna ir viena septītā daļa no Zemes smaguma spēka. Titāns ir vienīgais Saules sistēmas planētas pavadonis ar blīvu atmosfēru, un vienīgais pavadonis, kura virsma redzamajā spektra daļā nav saskatāma no kosmosa, jo klāta ar biezu mākoņu segu. Atmosfēras spiediens pie pavadoņa virsmas 1,6 reizes pārsniedz Zemes atmosfēras spiedienu. Temperatūra — mīnus 170 — 180 °C. Uz Titāna, iespējams, ir metāna ezeri un upes (taču to esamība līdz šim nebija pierādīta; nolaižamais aparāts „Huygens” nosēdās tumšajā apgabalā, kas izrādījās cietzeme), kā arī ledus kalni.