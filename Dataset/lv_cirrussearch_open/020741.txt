Ūsikaupunki (somu: Uusikaupunki; zviedru: Nystad — "Jaunā pilsēta") ir pilsēta un pašvaldība Somijas dienvidrietumos, Varsinaissomi, Botnijas līča krastā. Ūsikaupunki dzīvo 15 687 iedzīvotāji (2013. gada 28. februārī). Pašvaldībā 98,8 % iedzīvotāju runā somu valodā. Pilsētu 1617. gada 19. aprīlī dibināja Zviedrijas karalis Gustavs II Ādolfs. Lielā Ziemeļu kara laikā 1713. gadā Krievijas karaspēks ieņēma Somijas teritorijas dienviddaļu, tai skaitā arī Ūsikaupunki. 1721. gadā Ūsikaupunki (Nystad) noslēgts Nīštates miera līgums starp Krievijas caristi un Zviedrijas karalisti, kas izbeidza Lielo Ziemeļu karu starp šīm valstīm. Kara laikā pilsēta bija sagrauta, bet tā drīz tika atjaunota, un iedzīvotāju skaits pieauga. 19. gadsimtā pilsētā uzplauka kuģniecība un kuģu būve. Pēc 1855. gada ugunsgrēka pilsēta tika pārplānota, ko veida arhitekts Georg Theodor von Chiewitz. 1924. gadā atklāta dzelzceļa līnija uz Turku. 1950. un 1960. gados Ūsikaupunki pilsēta ieguldīja investīcijas transporta un ostas attīstībā, kas ļāva ienākt rūpniecībai. Ūsikaupunki laika gaitā pievienotas pašvaldības: Uudenkaupungin maalaiskunta (1969), Pyhämaa (1974), Lokalahti (1981) un Kalanti (1993). Kopš 1960. gadiem pilsētā atrodas Valmet Automotive rūpnīca, kurā izgatavo automašīnas pēc citu uzņēmumu pasūtījuma. Uzņēmumam Yara Suomi pašvaldībā atrodas mēslojuma ražošanas rūpnīca. Pilsētā atrodas kuģu būvētava Uudenkaupungin Työvene, kas izgatavo kuģus līdz 100 m garumā. 2011. gadā Ūsikaupunki uzņēmums Finnprotein sāka celt Eiropā lielāko sojas rafinēšanas fabriku, kuru plānots atklāt 2013. gada rudenī. Ūsikaupunki dzimuši: Aimo Kajanders (Aimo Cajander), Somijas premjerministrs Ilka Kanerva (Ilkka Kanerva), politiķis