Leonards Alberts "Lenijs" Kravics (angļu: Leonard Albert "Lenny" Kravitz; dzimis 1964. gada 26. maijā Ņujorkā, ASV) ir amerikāņu dziedātājs, dziesmu autors, ierakstu producents, multiinstrumentālists un aranžētājs. Ierakstu laikā viņš ne tikai iedzied vokālu, bet bieži vien arī pats spēlē ģitāru, basģitāru, bungas, sintezatoru un perkusijas. Viņš ir pazīstams ar rūpīgi izstrādāto uzstāšanos un mūzikas videoklipiem. L. Kravics četrus gadus pēc kārtas ieguva labākā vīriešu roka vokāla izpildījuma Grammy balvu no 1999. līdz 2002. gadam, uzstādīdams jaunu rekordu kopējā uzvaru skaitā šajā kategorijā un visvairāk saņemtajās balvās pēc kārtas starp vīriešiem. Tāpat mākslinieks ir ticis nominēts daudzām citām balvām, tai skaitā Amerikas mūzikas balvai, MTV Video mūzikas balvai, radio mūzikas balvai, BRIT balvai un Blockbuster Entertainment balvai. Viņš arī ir filmējies filmā "Bada spēles".