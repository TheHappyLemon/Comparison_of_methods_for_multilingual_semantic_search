Atbalsta lēciens vīriešiem bija viena no astoņām vingrošanas disciplīnām, kas bija iekļautas 1896. gada vasaras olimpisko spēļu programmā. Atbalsta lēciens bija sporta vingrošanas disciplīna. Atbalsta lēciena sacensības tika aizvadītas 9. aprīlī un tās notika Panatinaiko stadionā. Tajās startēja 15 sportisti no 5 valstīm. Sportisti divu minūšu laikā varēja veikt tik daudz lēcienu, cik vēlējās. Par pirmo olimpisko čempionu šajā disciplīnā kļuva Vācijas sportists Kārlis Šūmanis. Viņam tā bija viena no trim zelta medaļām, ko viņš izcīnīja vingrošanā šajās olimpiskajās spēlēs. Sudraba medaļu izcīnīja Šveices sportists Luijs Cuters, bet bronzas medaļu ieguva Vācijas sportists Hermanis Veingertners. Šīs medaļas piešķīra Starptautiskā Olimpiskā komiteja ar atpakaļejošu datumu; Spēļu laikā uzvarētājiem tika piešķirta sudraba medaļa, bet turpmākās vietas netika apbalvotas.