Club Atlético Osasuna, plašāk pazīstams vienkārši kā CA Osasuna, ir Spānijas futbola klubs no Pamplonas Navarras autonomajā apgabalā. Klubs ir dibināts 1920. gadā, pašlaik spēlē Spānijas Pirmajā divīzijā jeb La Liga. Mājas spēles aizvada El Sadar stadionā, kurā ir 19 800 vietu. Nosaukums Osasuna aizgūts no basku valodas vārda ar nozīmi "veselība". Augstākais sasniegums Spānijas čempionātos — divreiz iegūta 4. vieta 1990.–1991. un 2005.–2006. gada sezonās. Komanda ir vienreiz spēlējusi Spānijas Karaļa kausa finālā. 2006. gadā spēlēja UEFA Čempionu līgas kvalifikācijā, taču 3. kvalifikācijas kārtā piekāpās Vācijas klubam Hamburger SV un grupu turnīrā neiekļuva.