Lansinga (angļu: Lansing; ˈlænsɪŋ) ir pilsēta ASV un Mičiganas štata administratīvais centrs. Tā galvenokārt atrodas Ingemas apgabalā, lai arī neliela pilsētas daļa atrodas arī Ītonas apgabalā. Pēc ASV 2010. gada tautas skaitīšanas datiem pilsētas iedzīvotāju skaits ir 114 297, padarot to par piekto lielāko pilsētu Mičiganā. Pilsētas aglomerācijas iedzīvotāju skaits ir 464 036. Lansingas aglomerācija, bieži saukta par Vidusmičiganu (Mid-Michigan), ir svarīgs izglītības, kultūras, valdības administrācijas, darījumu un augsto tehnoloģiju ražošanas centrs. Tajā atrodas divas medicīnas izglītības iestādes, viena veterinārā skola, divas medmāsu skolas, divas juristu skolas, ieskaitot valstī lielāko juridisko izglītības iestādi (Thomas M. Cooley Law School), NCAA Big-10 konferences universitāte (Mičiganas štata universitāte), štata administratīvais centrs un augstākā tiesa, kā arī apelāciju tiesa, federālā tiesa, Mičiganas bibliotēka un Vēstures centrs, četru nacionālo apdrošināšanas kompāniju galvenās mītnes.