Diližana (armēņu: Դիլիջան) ir pilsēta Armēnijā, Tavušas marzē. Diližana ir kūrortpilsēta ar gleznainu apkārtni, tādēļ poētiski tiek dēvēta arī par Armēnijas Šveici jeb Mazo Šveici. Pilsēta atrodas Diližanas Nacionālajā parkā. Pilsētas centrālā Šarambejana iela tiek dēvēta par "vecpilsētu", šeit atrodas veikaliņi, viesnīcas, muzejs. Pilsēta ir populārs tūrisma centrs, tās apkārtni izvēlas galvenokārt dabas tūrisma un aktīvās atpūtas cienītāji. Saskaņā ar 2011. gada datiem pilsētā dzīvo 17 712 iedzīvotāji, iedzīvotāju skaits ir samazinājies, salīdzinot ar 20. gadsimta 80. gadu beigām, tomēr mūsdienās Diližanu uzskata par ātrāk augošo pilsētu Armēnijā.