Skotijas angļu valoda (angļu: Scottish English, skotu gēlu: Beurla Albannach) ir Skotijā lietoto angļu valodas paveidu kopums. Skotijas angļu valodu ietekmējusi skotu valoda, ar ko tā turpina mijiedarboties. Daļa skotvalodīgo uzskata, ka atšķirība starp skotu valodu un Skotijas angļu valodu ir tikai funkcionālajos stilos. Atšķirībā no skotu valodas Skotijas angļu valoda parasti ir oficiālās lietišķās saziņas valoda. Skotijas angļu valoda sāka veidoties pēc 17. gadsimta, mijiedarbojoties skotu un britu angļu valodai. Nepieciešamība bieži pāriet uz angļu valodu izraisīja dažādas fonoloģiskas un leksikas izmaiņas. Par aktīvas britu angļu valodas ietekmes sākumu uz skotu valodu tiek uzskatīta reformācijas, kā arī iespiedmašīnas izplatība. Londonā iespieddarbi parādījās 1476. gadā, un 30 gadus vēlāk tie nokļuva arī Skotijā. Angļu protestantu izdotās grāmatas, piemēram, Ženēvas Bībeles eksemplāri, tika plaši pārdotas Skotijā.