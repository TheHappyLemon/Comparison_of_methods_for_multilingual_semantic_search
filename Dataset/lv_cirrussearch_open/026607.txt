Asinsblakšveidīgo infrakārta (Cimicomorpha) ir lielākā blakšu apakškārtas (Heteroptera) infrakārta, kas apvieno 19 mūsdienās dzīvojošu blakšu dzimtas. Vairākas dzimtas ir atklātas salīdzinoši nesenā pagātnē, piemēram, 2007. gadā sistemātikai tika pievienota jauna ASV austrumos dzīvojoša blakts suga - Curalium cronini, kura ir vienīgā suga savā dzimtā Curaliidae. Par vairākām dzimtām sistemātiķiem nav vienprātības. Piemēram, apvienotajā taksonomijas informācijas sistēmā (ITIS - Integrated Taxonomic Information System) tīklblakšu dzimta (Tingidae) tiek izdalīta tīklblakšu virsdzimtā (Tingoidea), bet palmu blakšu dzimta (Thaumastocoridae) palmu blakšu virsdzimtā (Thaumastocoroidea), bet citās sistemātikās abas dzimtas tiek sistematizētas mīkstblakšu virsdzimtā (Miroidea).