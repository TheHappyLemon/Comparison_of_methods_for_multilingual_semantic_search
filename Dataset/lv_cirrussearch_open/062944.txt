Septiņgadu karš Ziemeļamerikā jeb Franču un Indiāņu karš (1754—1763) bija Septiņgadu kara daļa, kurā Britu impērijas Ziemeļamerikas kolonijas cīnījās pret Francijas kolonijām, katru pusi atbalstīja dažādas indiāņu ciltis. Kara sākumā franču kolonijās dzīvoja aptuveni 60 000 kolonistu, būtiski mazāk, salīdzinot ar 2 miljoniem britu kolonijās. Skaitliskajā mazākumā esošie francūži īpaši bija atkarīgi no sadarbības ar pamatiedzīvotājiem. Divus gadus pēc kara Ziemeļamerikā, 1756. gadā, Lielbritānija pieteica karu Francijai, aizsākot vispasaules Septiņgadu karu. Daudzi uzskata, ka karš Ziemeļamerikā bija šī konflikta daļa, tomēr Amerikas Savienotajās Valstīs Franču un indiāņu karš tiek uzskatīts par atsevišķu konfliktu, kas nebija saistīts ar karu Eiropā. Franciski runājošie kanādieši to sauc par guerre de la Conquête ("Iekarošanas karš").