Bleiks Edvardss (angļu: Blake Edwards; dzimis Viljams Bleiks Kramps (angļu: William Blake Crump) 1922. gada 26. jūlijā, miris 2010. gada 15. decembrī) bija amerikāņu kinorežisors, producents, scenārists un aktieris. Edvardss savu karjeru uzsāka 1940. gados kā aktieris, bet ātri pievērsās scenāriju un radio sižetu rakstīšanai, kam sekoja producēšana un režijas televīzijā un kino. Viņa zināmākās režisētās filmas ir "Brokastis pie "Tifanija"" (1961), Days of Wine and Roses (1962), "Lielās autosacīkstes" (1965), The Party (1968), "10" (1979), "Viktor, Viktorija" (Victor/Victoria, 1982) un lielu popularitāti ieguvusī "Rozā panteras" filmu sērija ar britu aktieri Pīteru Selersu galvenajā lomā. Lai arī pārsvarā viņš režisēja kinokomēdijas, Edvardss režisējis arī vairākas drāmas, mūziklus un detektīvfilmas. Savas karjeras noslēgumā viņš pievērsās teātra izrāžu režijai, producēšanai un scenāriju rakstīšanai. Edvardsa režisētā filma "Viktor, Viktorija" (1982) saņēmusi Cēzara balvu "Labākā filma svešvalodā". Par scenāriju šai filmai Edvardss nominēts Amerikas Kinoakadēmijas balvai "Labākais adaptētais scenārijs". 2004. gadā viņš saņēma Kinoakadēmijas goda balvu.