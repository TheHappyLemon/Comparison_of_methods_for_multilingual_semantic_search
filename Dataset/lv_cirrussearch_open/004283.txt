Evana Reičela Vuda (angļu: Evan Rachel Wood; dzimusi 1987. gada 7. septembrī Relejā, Ziemeļkarolīnā, ASV) ir amerikāņu aktrise un dziedātāja. Savu aktrises karjeru uzsāka 1990. gadu vidū ar filmēšanos vairākos TV seriālos, tai skaitā American Gothic un Once and Again. Kā filmu aktrise viņa debitēja ar lomu filmā "Lielie mazie noslēpumi" (2002) un kļuva pazīstama pēc filmēšanās Zelta globusa balvai izvirzītajā filmā "Trīspadsmitgadnieces" (2003). Vēl ir filmējusies filmās "Jaukā pārliecība" (2005), "Tas notika ielejā" (2006), "Skrienot ar šķērēm" (2006), "Pāri Visumam" (2007). Laikraksts The Guardian viņu nosauca par vienu no labākajām savas paaudzes aktrisēm. 2005. gadā viņa piedalījās amerikāņu pankroka grupas Green Day dziesmas Wake Me Up When September Ends videoklipa filmēšanā.