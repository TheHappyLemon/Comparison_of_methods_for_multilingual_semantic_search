Aiova (angļu: Iowa, izrunā: [ˈaɪ.əwə]) ir viens no Amerikas Savienoto Valstu štatiem, kas atrodas Vidējo Rietumu reģionā, un kuru no austrumiem apskalo Misisipi, bet no rietumiem — galvenokārt Misūri upe. Kopumā Aiova robežojas ar sešiem štatiem — Minesotu ziemeļos, Viskonsinu ziemeļaustrumos, Ilinoisu austrumos, Misūri štatu dienvidos, Nebrasku rietumos un Dienviddakotu ziemeļrietumos. Koloniālajā laika posmā Aiova bija daļa no Franču Luiziānas (1682—1762 un 1802—1803) un vēlāk arī no Spāņu Luiziānas (1762—1802) teritorijas, līdz 1803. gadā caur Luiziānas pirkumu tās teritorija pilnībā tika iekļauta ASV sastāvā. Ne velti Aiovas štata karogs ir atdarināts pēc Francijas nacionālā karoga parauga. Ilgu laiku Aiovas ekonomika galvenokārt tika bāzēta vienīgi uz lauksaimniecību, līdz 20. gadsimta otrajā pusē tā veica pāreju uz jauktāka veida ekonomiku, kur paralēli lauksaimniecībai parādījās arī izteikta ražošanas, finanšu pakalpojumu, informācijas tehnoloģiju un biotehnoloģijas nozare. Pēc teritoriālās platības Aiova ir 26. lielākais štats, savukārt pēc iedzīvotāju skaita 30. lielākais štats ASV teritorijā. Tās administratīvais centrs, kā arī lielākā pilsēta pēc iedzīvotāju skaita ir Demoina. Tā kā Aiova ir viens no bagātākajiem lauksaimniecības štatiem ASV, to bieži vien mēdz dēvēt arī par "pasaules pārtikas galvaspilsētu" (The Food Capital of the World). Tāpat noziedzības ziņā Aiova tiek atzīmēta kā viens no drošākajiem štatiem, kurā dzīvot.