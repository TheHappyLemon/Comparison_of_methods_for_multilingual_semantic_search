Vientuļais vīrs (angļu: A Single Man) ir 2009. gada drāma, kas balstīta uz Kristofera Išervūda tāda paša nosaukuma romānu. Filmas režisors, kā arī viens no producentiem un scenārija autoriem ir Toms Fords. Galvenos tēlus atveido Kolins Fērts, Džūliana Mora, Metjū Gūds un Nikolass Holts. Filmas pirmizrāde notika 2009. gada 11. septembrī Venēcijas filmu festivālā. Kolins Fērts par savu darbu filmā tika nominēts Amerikas Kinoakadēmijas balvai nominācijā "Labākais aktieris galvenajā lomā". Filmas sižets notiek 20. gadsimta 60. gados Losandželosā. Džordžs Falkoners ir homoseksuāls britu universitātes profesors, kurš cenšas aprast ar sava drauga nāvi.