Heresas trase (spāņu: Circuito Permanente de Jerez) ir sacīkšu trase, kura atrodas netālu no Heresas pilsētas, Spānijā. Tā tika atklāta 1985. gadā. Tajā septiņas reizes notika Formula 1 sacīkstes, piecās no kurām tā bija Spānijas GP izcīņa, bet divās - Eiropas GP. Pašlaik tur notiek MotoGP sacensības. F1 piloti to joprojām izmanto kā testu trasi. Slavenākā F1 sacīkste Heresā norisinājās 1997. gadā, kad par titulu sezonas pēdējā sacīkstē cīnījās Williams pilots Žaks Vilnēvs un Ferrari pilots Mihaels Šūmahers. Pirms sacīkstes šo duetu šķīra viens punkts. Kvalifikācijā viņi abi, kā arī Vilnēva komandas biedrs Frencens uzstādīja identiskus laikus, tomēr uz starta pirmais stājās Vilnēvs, jo viņš pirmais uzstādīja šādu laiku. Šūmahers bija otrais. Sacīkstes sākumā Šūmahers ieguva pārliecinošu vadību. Pēc pitstopiem Šūmahers zaudēja ātrumu un Vilnēvs viņu panāca. 48. apļa sākumā Vilnēvs bija nepilnas sekundes attālumā no Šūmahera. Pirmajā līkumā Williams pilots centās apdzīt Šūmaheru, tomēr pēdējais, tāpat kā 1994. gada Austrālijas GP, ietriecās savā konkurentā. Šūmahers, tāpat kā pirms trim gadiem, izstājās, tomēr Vilnēvs turpināja braukt. Pēdējā aplī viņš palaida garām abus McLaren pilotus un viņi svinēja dubultuzvaru, savukārt Vilnēvs - savu titulu. Vēlāk Šūmaheru diskvalificēja no visas sezonas, līdz ar to par vicečempionu kļuva Heincs Haralds Frencens.