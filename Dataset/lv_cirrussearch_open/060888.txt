Ārons Bendžamins Sorkins (angļu: Aaron Benjamin Sorkin, dzimis 1961. gada 9. jūnijā) ir amerikāņu kinorežisors, scenārists, dramaturgs un aktieris. Radījis tādas Brodvejas lugas kā "Daži labi vīri" (A Few Good Men), The Farnsworth Invention un "Kas nogalina lakstīgalu..." (To Kill a Mockingbird). Radījis televīzijas seriālus Sports Night (1998—2000), The West Wing (1999—2006), Studio 60 on the Sunset Strip (2006—2007) un The Newsroom (2012—2014). Vislabāk pazīstams kā scenārists, sarakstot tos tādām pazīstamām filmām kā "Daži labi vīri" (A Few Good Men, 1992), "Amerikas prezidents" (The American President, 1995), kā arī biogrāfiskajām filmām "Čārlija Vilsona karš" (2007), "Naudas spēle" (2011) un "Stīvs Džobss" (2015). Par scenāriju Deivida Finčera filmai "Sociālais tīkls" (2010), Sorkins saņēma Amerikas Kinoakadēmijas balvu par labāko adaptēto scenāriju un Zelta globusa balvu par labāko scenāriju. Kā kinorežisors debiju piedzīvojis 2017. gadā ar krimināldrāmu "Mollijas spēle", kas saņēma pozitīvas kritiķu atsauksmes. Par šo filmu Sorkins trešo reizi tika nominēts Kinoakadēmijas balvai par labāko adaptēto scenāriju. Nākamā režisētā Sorkina filma bija The Trial of the Chicago 7 (2020), kas tika nominēta pavisam sešām Oskaru balvām. Sorkins pirmo reizi saņēma nomināciju kategorijā Labākais oriģinālscenārijs. Sorkina trešā režisētā filma bija Being the Ricardos (2021), kas tika nominēta trijām Oskaru balvām.