Bens Afleks (angļu: Ben Affleck; dzimis Bendžamins Geza Afleks-Boldts (angļu: Benjamin Géza Affleck-Boldt) 1972. gada 15. augustā Bērklī, Kalifornijas štatā, ASV) ir amerikāņu aktieris, kinorežisors, scenārists un producents. Viņš kļuva pazīstams pēc dalības filmā "Lielveikala dīkdieņi" (1995) un vēlāk ar galveno lomu filmā "Valdzinot Emiju" (1997). 1998. gadā viņš saņēma Amerikas Kinoakadēmijas un Zelta globusa balvas par scenāriju filmai "Krietnais Vils Hantings" (kopā ar Metu Deimonu). Tāpat Zelta globusu ir saņēmis kā labākais režisors par filmu "Argo", par ko kā viens no producentiem saņēma arī BAFTA kino balvu un Amerikas Kinoakadēmijas balvu par gada labāko filmu. Pazīstams ar lomām tādās filmās kā "Armagedons" (1998), "Pērlhārbora" (2001), "Citā rindā" (2002), "Visu baiļu summa" (2002), "Pārgalvis" (2003). Viņš saņēma pozitīvas kritiķu atsauksmes par režisora darbu filmās "Ardievu, mazā, ardievu!" (2007), "Pilsēta" (2010), "Argo" (2012). Filmās "Pilsēta" un "Argo" viņš bija arī galvenās lomas atveidotājs. 2016. gada filmas "Tērauda vīrs" turpinājumā "Betmens pret Supermenu: Taisnības rītausma" viņš atveidoja Brūsu Veinu / Betmenu. Afleks ir piedalījies pokera turnīros. Viņš uzvarēja 2004. gada Kalifornijas pokera čempionātā, iegūstot balvu 356 400 dolāru apmērā un kvalificējoties 2004. gada Pasaules pokera tūres finālturnīram.