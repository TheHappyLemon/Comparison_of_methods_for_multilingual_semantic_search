Mario Pjuzo (itāļu: Mario Puzo; 1920. gada 15. oktobris — 1999. gada 2. jūlijs) bija itāļu izcelsmes amerikāņu žurnālists un rakstnieks, scenārists. Divas reizes saņēmis Amerikas Kinoakadēmijas balvu par labāko adaptēto scenāriju — par filmām "Krusttēvs" (1972) un "Krusttēvs 2" (1974). Dzimis Ņujorkā itāļu imigrantu ģimenē. Pēc Ņujorkas pilsētas koledžas pabeigšanas piedalījies Otrajā pasaules karā. Atgriezies Amerikas Savienotajās Valstīs studējis Ņujorkas Sociālo pētījumu skolā un vēlāk Kolumbijas Universitātē. Piecdesmitajos un sešdesmitajos gados galvenokārt strādājis kā žurnālists. 1950. gadā iznāca Pjuzo pirmais īsais stāsts, bet 1955. gadā pirmais romāns — "Tumšā arēna". 1969. gadā tika publicēts romāns "Krusttēvs". Pjuzo kopā ar Frānsisu Fordu Kopolau pēc romāna motīviem sarakstīja scenāriju filmai "Krusttēvs", kas saņēma Amerikas Kinoakadēmijas balvu trīs nominācijās. Viņš sarakstīja scenāriju arī filmas turpinājumiem — "Krusttēvs 2" un "Krusttēvs 3", kā arī scenārijus citām filmām. Pēc "Krusttēva" Pjuzo sarakstīja romānus "Sicīlietis", "Ceturtais K", "Pēdējais Dons", "Omerta" un "Ģimene".