Bohdans Zinovijs Hmeļnickis (ukraiņu: Богдан Зиновій Хмельницький; dzimis 1595. gada 27. decembrī (tradicionāls uzskats), miris 1657. gada 6. augustā) bija Zaporižjas kazaku hetmanis, kura vadībā 1648. gadā sākās sacelšanās pret Polijas-Lietuvas kopvalsts varu mūsdienu Ukrainas teritorijā. Kazaku karaspēks ar Krimas hanistes atbalstu spēja sakaut poļu karaspēku un nodibināt faktiski neatkarīgu ukraiņu valsti - hetmanātu. Tomēr 1654. gadā Hmeļnicka vadītās Perejaslavas radas lēmumu rezultātā hetmanāts kļuva par Krievijas caristes vasali.