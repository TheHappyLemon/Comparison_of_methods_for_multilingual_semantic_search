Natālija Portmane (ivritā: נטלי פורטמן‎; dzimusi Natālija Heršlāga 1981. gada 9. jūnijā Jeruzalemē, Izraēlā) ir Izraēlā dzimusi ASV aktrise. Aktrises karjeru uzsāka 1994. gada filmā "Leons". Vislabāk pazīstama ar lomu "Zvaigžņu karu" filmu sērijā. Paralēli "Zvaigžņu karu" filmēšanai Natālija Portmane ieguva bakalaura grādu psiholoģijā Hārvarda Universitātē. 2005. gadā viņa saņēma Zelta globusa balvu kā labākā otrā plāna aktrise filmā "Tuvāk" (2004). 2011. gadā Portmane saņēma Amerikas Kinoakadēmijas balvu kā labākā aktrise par galveno lomu fimā "Melnais gulbis" (2010). Par šo lomu Portmane saņēma arī Zelta globusa balvu, BAFTA kino balvu un vairākas citas balvas. Portmane attēlojusi lomas tādās filmās kā "Tikai ne šeit" (1999), "Tur, kur sirds" (2000), "Aukstais kalns" (2003), "Parku štats" (2004), "V ir vendeta" (2005), "Gojas rēgi" (2006), "Manas melleņu naktis" (2007), "Brīnumu veikals" (2007), "Otra Boleinu meita" (2008), "Mīlestība un citi neiedomājami apstākļi" (2009), "Tors" (2011), "Tors: Tumsas karaļvalsts" (2013), "Iznīcināšana" (2018), "Lūsija debesīs" (2019). 2008. gada maijā Portmane bija jaunākā Kannu kinofestivāla žūrijas locekle. Portmane uzākusi arī kinorežisores karjeru. Viņa ir režisore un producente filmai A Tale of Love and Darkness (2015), kurā pati attēlo galveno lomu.