Gustavs Mālers (vācu: Gustav Mahler‎, izrunā: [ˈɡʊs.taf ˈmaː.lɐ]; dzimis 1860. gada 7. jūlijā, miris 1911. gada 18. maijā) bija ebreju izcelsmes austriešu klasiskās mūzikas komponists un diriģents. Savas dzīves laikā bija pazīstams kā viens no labākajiem pasaules diriģentiem, tomēr mūsdienās Māleru pieskaita arī pie svarīgākajiem vēlīnā romantisma/agrīnā modernisma komponistiem, kaut gan Mālera radītā mūzika viņa dzīves laikā neguva tik lielu uzmanību Vīnes mūzikas elites aprindās. Mālers komponēja galvenokārt simfonijas un dziesmas, bet bieži viņa sacerētā mūzika neiekļāvās noteikto žanru robežās, tajā saplūda dažādi žanri: orķestra dziesmas, simfonijas un simfoniskās poēmas, kas izteikti izpaužas Mālera dziesmu ciklā Das Lied von der Erde.