"Korsete" (vācu: Corsage) ir 2022. gada Austrijas, Vācijas, Luksemburgas un Francijas kopražojuma vēsturiska drāmas filma, kuras režisore un scenārija autore ir Marija Kreicere. Filmā galvenās lomas atveido Vikija Krīpsa, Florians Teihtmeisters, Katrīna Lorenca un Kolins Morgans. Filma ir izdomāts stāsts par vienu gadu Austrijas imperatores Sisī dzīvē. Filmas "Korsete" pirmizrāde notika 2022. gada 20. maijā Un Certain Regard sadaļā 75. Kannu kinofestivālā. Austrijā un Vācijā filmas pirmizrāde notika 2022. gada 7. jūlijā. Filma saņēma pozitīvas kritiķu atsauksmes, īpaši izceļot Krīpsas aktierspēli. "Korsete" tika izvēlēta kā Austrijas kandidatūra par labāko starptautisko spēlfilmu 95. Kinoakadēmijas balvai, tomēr to nenominēja. Tīmekļa vietnē Rotten Tomatoes filmai ir 87% vērtējums.