Torino Football Club, biežāk saukts vienkārši par "Torino", ir profesionāls Itālijas futbola klubs no Turīnas Pjemontā. Klubs dibināts 1906. gadā. Lielāko daļu savas vēstures klubs aizvadījis Itālijas futbola augstākajā līmenī - A sērijā, un tajā spēlē arī šobrīd. Torino spēlē tumšsarkanos kreklos ar baltiem šortiem. Klubs uzvarējis Itālijas čempionātā septiņas reizes, pirmoreiz 1927.–1928. gada sezonā, pēdējoreiz 1975.–1976. gadā. Tas piecas reizes ieguvis Itālijas kausu. Eiropas kausos klubs vienreiz iekļuva UEFA kausa finālā, tas notika 1991.–1992. gada sezonā. Vēsturiski pēc uzvarēto Itālijas čempionātu skaita Torino dala piekto vietu. Līdz 1970. gadam kluba nosaukums bija Associazione Calcio Torino, bet no 1970. līdz 2005. gadam — Torino Calcio.