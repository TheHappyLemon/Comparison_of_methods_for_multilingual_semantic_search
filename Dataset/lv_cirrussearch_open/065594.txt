Groteilanta (nīderlandiešu: Groote Eylandt — ‘Lielā sala’) vai Ajankidarba (anindiļakvu: Ayangkidarrba — ‘sala’) ir sala Austrālijas ziemeļos, Karpentārija līcī. Administratīvi ietilpst Ziemeļu teritorijā. Salā četras pastāvīgi apdzīvotas vietas — pašvaldības centrs Aļanula (873 iedzīvotāji), Anurugu (855), Umbakumba (503) pašā salā un Miļakbura (176) nelielajā Bikertona salā. Visa salas teritorija un piekrastes ūdeņi iekļauti Anindiļakvu iezemiešu aizsargātajā teritorijā.