"Alkatība" (angļu: Greed) ir 1924. gada ASV mēmā psiholoģiska drāmas filma, kuras režisors un scenārija autors ir Ērihs fon Štroheims. Filmā galvenās lomas atveido Gibsons Goulends, Seizū Pitsa un Džīna Hērsholts. Filma balstīta uz Frenka Norisa 1889. gada romānu McTeague. Filma stāsta par vīrieša alkatību un apsēstību ar naudu, kas noved pie viņa attiecību izjukšanas un paša sabrukšanas. "Alkatība" bija viena no retajām sava laika filmām, ko pilnībā uzņēma kādā filmēšanas lokācijā ārpus studijas, fon Štroheimam uzņemot apmēram 85 stundu garu materiālu. Filmēšanas grupa divus mēnešus pavadīja Nāves ielejā, kur vairāki aktieri un personāls saslima. Filmas montāžas laikā par izplatītājiem kļuva Metro-Goldwyn-Mayer, padarot Ērvingu Tālbergu atbildīgo par pēcapstrādi. Tālbergs fon Štroheimu dažus gadus atpakaļ atlaida no Universal Pictures. Sākotnēji gandrīz astoņas stundas garo versiju pretēji fon Štroheima vēlmēm saīsināja līdz divarpus stundām. Tikai divpadsmit cilvēki redzēja pilna garuma 42 ruļļu versiju, kas tagad zudusi, dažiem no viņiem to dēvējot par visu laiku izcilāko filmu. Fon Štroheims "Alkatību" uzskata par savu vispilnvērtīgāk realizēto darbu, kas viņu ievainoja gan profesionāli, gan personīgi. Izdošanas brīdī filma bija finansiāla neveiksme un saņēma negatīvas kritiķu atsauksmes, taču jau kopš 1950. gadiem to uzskata par vienu no visu laiku labākajām filmām.