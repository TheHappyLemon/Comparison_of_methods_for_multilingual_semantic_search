Ulitau (kazahu: Ұлытау таулары — ‘Lielie kalni’) ir kalnu sistēma Kazahstānas vidienē. Atrodas Sariarkas rietumos un ir viens no tās ģeoloģiski senākajiem kalnu masīviem. Veidots pārsvarā no granītiem. Nogāzes lielākoties klinšainas, tās saposmo upju ielejas. Ainavā dominē stepe. Augstākā virsotne ir Akmešits 1131 m vjl. Kopš seniem laikiem Ulitau bijis kazahu stepes centrs. 8. gadsimtā šeit atradās Kangaru valsts centrs. Ulitau atrodas kazahu vadoņa Alašahana un Čingizhana dēla Dzuči mauzoleji, apglabāts Tohtamišs. Kopā Ulitau izpētīti ap 640 arheoloģisko pieminekļu, 282 no kuriem ir sevišķi aizsargāti.