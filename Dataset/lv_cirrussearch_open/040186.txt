Eksports ir vienā vai vairākās valstīs saražotu preču izvešana, pārdošana uz citām ārvalstīm. Tas pats attiecas arī uz pakalpojumiem. Eksports, tāpat kā imports, ir svarīgākie starptautiskās tirdzniecības aspekti. Eksporta galvenā funkcija ir nodrošināt preču un pakalpojumu piegādi, kas ņemot vēra ražotāja zināšanas vai tehnoloģiskās priekšrocības ir konkurētspējīgas ar tās valsts uz kuru eksportē  vietējiem ražotājiem, vai arī šādu preču vai pakalpojumu ražošana nenotiek valstī uz kuru tiek eksportēts. Piemēram, ņemot vēra klimatiskos apstākļus nav iespējama konkrēto preču vai pakalpojumu ražošana vai arī ražošanas izmaksas ir augstākas nekā importētajām precēm vai pakalpojumiem. Mūsdienās, kad strauji pieaug vispasaules globalizācija, eksports kļūst arvien nozīmīgāks un bez tā vairs nav iedomājama normāla sabiedrības pastāvēšana. Visi ir pieraduši pie tā, ka gandrīz ikvienā valstī, kur darbojas brīvā tirgus ekonomika vai jauktā ekonomika, ir pieejams vienlīdzīgs preču un pakalpojumu klāsts. Eksports un starptautiskā tirdzniecība kopumā ir viens no vissenākajiem ekonomikas zinātnes atzariem. Jau kopš seniem laikiem cilvēki ir sapratuši, ka preces, kuras nav iespējams saražot pašiem, ir iespējams iegūt no citiem, piemēram “Zīda ceļš”. Valstis parasti cenšas atbalstīt savu uzņēmumu eksporta aktivitātes, izstrādājot un īstenojot eksporta politiku, eksporta programmas, plānus un pasākumus. Latvijā eksporta veicināšana ir Ekonomikas ministrijas kompetencē. Tās īstenotā eksporta atbalsta politika ietver ārējo ekonomisko pārstāvniecību veidošanu un uzturēšanu, eksporta kredītu garantēšanu, atbalsta sniegšanu ārējo tirgu apgūšanā u.c. pasākumus. Latvijā ar eksporta veicināšanu nodarbojas Latvijas Investīciju un Attīstības aģentūra, kura organizē pārdošanas misijas un izstādes valstīs ar vislielāko eksporta potenciālu. 2018 gada maijā Latvijas eksports sastādīja 1.05 Miljardi Euro.  72.3% no kopējā eksporta apjoma tiek piegādāti Eiropas savienības valstīs, 12.7% NVS valstis un 15% pārējās valstis. Latvija nemainīgi visvairāk eksportē koksni un tās izstrādājumus, kas sastāda 18% no kopējā eksporta. Virknē valstu eksporta atbalstam tiek veidotas eksporta-importa bankas, piemēram, ASV [1], Indijā [2], Ungārijā [3], Ķīnā [4] u.c. Eksports vairumā gadījumu ir izdevīgs arī pašiem komersantiem, jo tas ir veids, kā paplašināt savu noieta tirgu, tomēr daudzi uzņēmēji izvēlas pārdot savas preces un pakalpojumus tikai vietējā tirgū, jo eksports bieži vien ir saistīts ar dažādiem birokrātiskiem šķēršļiem, kā arī tas ne vienmēr ir finansiāli izdevīgi. Katrai valstij ir savi noteikumi, kas attiecas uz importēšanu, turklāt vairumā gadījumu eksporta preces tiek pārdotas vairumtirgotājiem, kas nozīmē, ka ražotājam ir jāspēj piedāvāt konkurētspējīgu cenu, zinot, ka gan paši vairumtirgotāji, gan arī mazumtirgotāji šīm precēm liks uzcenojumu.