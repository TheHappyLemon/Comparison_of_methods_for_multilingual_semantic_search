Anno Domini (no latīņu: ‘Kunga [Kristus] gadā, mūsu ērā’), latviski tiek lietots saīsinājums m. ē., ir nosaukums, ar kuru apzīmē gadus, kas tiek lietoti Jūlija un Gregora kalendārā. Gadu skaitīšana tradicionāli tiek balstīta uz Jēzus Kristus dzimšanas laiku, ar ko sākas mūsu ēra; laiks pirms Kristus dzimšanas tiek apzīmēts ar p. m. ē. (pirms mūsu ēras). Šāds saīsinājums tika ieviests Padomju Latvijas laikā, lai aizstātu iepriekšējo saīsinājumu pr. Kr., kas norādīja ēras saistību ar Jēzu Kristu, ko PSRS laika ateistiskā cenzūra centās izskaust. Netiek lietots nulltā gada jēdziens, mūsu ēras 1. gads seko uzreiz pēc 1. gada p. m. ē. Šī sistēma tika izstrādāta 525. gadā, tomēr netika plaši pielietota līdz pat 800. gadam. Anno Domini jēdzienu ieviesis Dionīsijs Mazais.