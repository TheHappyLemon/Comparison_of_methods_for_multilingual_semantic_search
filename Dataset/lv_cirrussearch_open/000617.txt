Mihails Arhipovs (dzimis 1984. gada 10. novembrī) ir bijušais Latvijas bobslejists (sākotnēji pilots, pēc tam stūmējs), tagad skeletona treneris. Ar bobsleju nodarbojās no 2003. līdz 2012. gadam. Pēc bobslejista karjeras beigām pievērsies trenera darbam un šobrīd ir Martina un Tomasa Dukuru fiziskās sagatavotības treneris. 2006. gada Olimpiskajās spēlēs M. Arhipovs ieguva 21. vietu četrinieku ekipāžu sacensībās. Turpmākajos gados viņu cīņā par otro pilota vietu Latvijas izlasē izkonkurēja Edgars Maskalāns, M. Arhipovs pārkvalificējās par stūmēju un 2010. gada Olimpiskajās spēlēs stūma E. Maskalāna četrinieku (sasniedza 11. vietu). 2012. gada oktobrī paziņoja par karjeras beigām un pievērsās trenera darbam. Precējies ar volejbolisti Salliju Arhipovu, audzina divas meitas.