Villems V (nīderlandiešu: Willem V; dzimis 1748. gada 8. martā, miris 1806. gada 9. aprīlī) bija pēdējais Nīderlandes stadhouders. Dzimis Nīderlandes stadhoudera Villema IV ģimenē. Tēvs mira, kad Villemam V bija trīs gadi, tāpēc līdz 1766. gadam valsti pārvaldīja reģenti. Ārpolitikā iesākumā orientējas uz Angliju, tomēr no 1780. līdz 1784. gadam notika Ceturtais angļu-holandiešu karš, kura rezultātā Nīderlande zaudēja Nagapatinamu Indijā un atvēra Malakas šaurumu angļu kuģiem. Pēc zaudējuma karā valstī izcēlās Batāvijas revolūcija, Villems bija spiests pamest galvaspilsētu Hāgu, patveroties ārpilsētas rezidencē - Het Loo pilī. Ar prūšu karaspēka palīdzību Villemam tomēr izdevās 1787. gadā padzīt politiskos pretiniekus jeb t.s. patriotus uz Franciju. 1794. gadā Nīderlandē iegāja Francijas karaspēks un 1795. gada 19. janvārī Villems V bēga uz Londonu. Pēc Batāvijas republikas nodibināšanas Villems V 1802. gadā devās uz Nasavas hercogisti. Pēc Napoleona sakāves tika radīta Nīderlandes karaliste un par tās pirmo karali kļuva Villema V dēls Villems I.