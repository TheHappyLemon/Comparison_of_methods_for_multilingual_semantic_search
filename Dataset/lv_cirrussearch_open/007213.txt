Progresīvais metāls ir smagā metāla apakšžanrs. Tam raksturīgs spēcīgs, uz ģitāru skaņām balstīts skanējums, sarežģīts aranžējums, neraksturīgi takstmēri un progresīvajai rokmūzikai raksturīgs, bagātīgs instrumentālais pavadījums. Progresīvā metāla skaņdarbu garums pārsvarā ir garāks nekā vidējais smagā metāla skaņdarbu garums, tāpat bieži skaņdarbi ir savā starpā saistīti konceptuālos albumos. Daudzas progresīvā metāla grupas ir ietekmējušās no džezroka un klasiskās mūzikas. Lai arī žanrs izveidojās jau 1980. gadu beigās, komerciālus panākumus tas guva vien 1990. gados, tādām grupām kā Dream Theater, Tool, Queensrÿche, Fates Warning pārdodot miljonus savu albumu kopiju un uzstājoties daudzu tūkstošu priekšā. Arī grupas Metallica tolaik spēlētajā mūzikā bija zināmas progresīvā metāla iezīmes. 1990. gadu beigās progresīvā metāla popularitāte sāka strauji samazināties un mūsdienās progresīvais metāls lielākoties ir saglabājies kā pagrīdes mūzika.