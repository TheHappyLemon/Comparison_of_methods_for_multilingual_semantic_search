Kempa krasts (angļu: Kemp Coast) ir Austrumantarktīdas piekrastes daļa starp Edvarda VIII līci un Viljama Skorsbija līci Sadraudzības jūras krastā. Austrumos robežojas ar Mosona krastu, reizēm tiek pieskaitīts Enderbiju Zemei. Piekrastē daudzas klinšainas salas, no Polārā plato noplūst vairāki glečeri, lielākie no kuriem ir Roberta glečers un Hosīsona glečers. Iekšzemē paceļas Hansena kalni. Krasts nosaukts par godu britu kapteinim Pīteram Kempam (Peter Kemp), kurš šajā apvidū 1833. gadā atklāja cietzemi.