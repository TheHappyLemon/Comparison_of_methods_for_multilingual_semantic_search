Urugvajas futbola izlase ir nacionālā futbola komanda, kas pārstāv Urugvajas valsti starptautiskās futbola sacensībās. Urugvajas futbola izlasi pārvalda Urugvajas Futbola asociācija. Savu pirmo spēli izlase aizvadīja 1901. gadā pret Argentīnas izlasi. Urugvajas izlase 1930. gadā kļuva par pašiem pirmajiem pasaules čempioniem. Urugvajieši uzvarēja arī 1950. gada Pasaules kausā. Urugvajas izlase ir piedalījusies 14 Pasaules kausa finālturnīros. Copa América turnīros Urugvajas izlase ir piedalījusies 45 reizes, 15 reizes kļūstot par Dienvidamerikas čempioniem, pēdējo reizi 2011. gadā.