Agusana (Rio Grande de Agusan) ir upe Filipīnās, Mindanao salā, salas otrā un valsts trešā garākā upe. Sākas Maituma kalna pakājē Davao de Oro provincē dienvidaustrumos no Maragusanas. Plūst ziemeļu virzienā pa 65—80 km platu auglīgu ieleju Dienvidagusanas un Ziemeļagusanas provincēs starp Mindanao centrālās daļas kalniem rietumos un Divatas kalniem austrumos. Upes vidustecē izveidojies plašs Agusanas purvu apvidus 190 km² platībā, kas akumulē lielāko daļu nokrišņu radīto plūdu. Kopš 2018. gada Agusanas purvi noteikti par dabas rezervātu. Ietek Boholas jūras Butuanas līcī. Lejtecē 260 km garumā kuģojama. Agusanai daudz nelielu pieteku. Lielākās apdzīvotās vietas krastos ir Butuana upes grīvā un Monkajo un Maragusana augštecē.