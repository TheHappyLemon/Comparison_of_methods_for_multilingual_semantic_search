Šis raksts ir par futbolistu. Par citām jēdziena Romanovs nozīmēm skatīt nozīmju atdalīšanas lapu. Deniss Romanovs (dzimis 1978. gada 2. septembrī Rīgā) ir Latvijas futbolists, vārtsargs. Pašlaik (2017) pārstāv Latvijas Virslīgas klubu Riga FC. Iepriekš spēlējis arī Skonto/Metāls, FK Valmiera, FK Ventspils, Ditton, Bukarestes "Dinamo", Prāgas "Slavia", Lankaranas "Khazar", kā arī vairākos Indonēzijas klubos. Latvijas izlasē pārsvarā bijis rezervista statusā un aizvadījis 5 spēles. 2006. gada novembrī parakstīja līgumu ar Rumānijas futbola klubu Bukarestes "Dinamo", bet 2009. gada janvārī to lauza. Klubā viņam tā arī neizdevās nostiprināties, jo pamatvārtsarga vieta tika atvēlēta Rumānijas izlases pamatvārtsargam Bogdanam Loboncam. 2009. gada februārī viņš noslēdza līgumu ar Prāgas "Slavia", kas tobrīd bija līgas līdervienība. Arī Prāgas komandā Romanovs netika pie vērā ņemama spēles laika. 2010. gada jūlijā viņš parakstīja divu gadu līgumu ar Azerbaidžānas klubu "Khazar".