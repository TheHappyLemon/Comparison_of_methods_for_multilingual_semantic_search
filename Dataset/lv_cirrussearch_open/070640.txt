Glinisa Mārgrita Peina Džonsa (angļu: Glynis Margaret Payne Johns; dzimusi 1923. gada 5. oktobrī, mirusi 2024. gada 4. janvārī) bija britu aktrise. Savā astoņas desmitgades ilgajā teātra un kino karjerā, Džonsa piedalījusies vairāk nekā 60 filmās un 30 lugās. Savas karjeras laikā viņa saņēmusi dažādus apbalvojumus, tostarp Tony balvu un Drama Desk balvu, kā arī nominācijas Amerikas Kinoakadēmijas balvai, Zelta globusa balvai un Lorensa Olivjē balvai. Viņa bija viena no pēdējām dzīvajām lielākajām Holivudas zelta laikmeta un klasiskā Apvienotās Karalistes kino zvaigznēm. Džonsa dzimusi Pretorijā, Dienvidāfrikā, velsiešu aktiera Mervina Džonsa ģimenē. Jau no agras bērnības viņa piedalījās teātra izrādēs, un pusaudža vecumā viņa atveidoja skatuves dejotāju, savā kino debijas lomā, filmā South Riding (1938). Plašāku atpazīstamību ieguva 1940. gados pēc Annas lomas kara drāmas filmā 49th Parallel (1941), par kuru viņa ieguva Nacionālās kinokritiķu padomes balvu par labāko aktierspēli, kā arī atveidoja galvenajās lomas filmās Miranda (1948) un Third Time Lucky (1949). Pēc Apvienotās Karalistes un ASV kopražojuma filmas No Highway in the Sky (1951) izdošanas, Džonsa sāka arvien biežāk filmēties ASV un citās valstīs. 1952. gadā viņa debitēja televīzijā un Brodvejā, kā arī atveidoja galvenās lomas tādās filmās kā The Sword and the Rose (1953), The Weak and the Wicked (1954), Mad About Men (1954), The Court Jester (1955), The Sundowners (1960), The Cabinet of Caligari (1962), The Chapman Report (1962) un Under Milk Wood (1972). Televīzijā viņa filmējās pati savā situāciju komēdijseriālā Glynis (1963). Džonsa bija pazīstama ar savu aizsmakušo balsi, gan kino, gan teātrī Džonsa dziedāja īpaši viņai rakstītas dziesmas, tostarp Sister Suffragette, kuru sarakstīja brāļi Šermani Disneja filmai "Mērija Popinsa" (1964), par ko viņa saņēma Laurel balvu, kā arī Stīvena Sondheima komponēto dziesmu Send In the Clowns Brodvejas mūziklam A Little Night Music (1973), par ko viņa saņēma Tony balvu un Drama Desk balvu.