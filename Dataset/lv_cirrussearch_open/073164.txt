Pretkūļu paātrinātājs jeb kolaiders (angļu: collider, no collide — ‘sadurties’) ir lādētu daļiņu paātrinātāja veids, kurā saduras viena otrai pretī nākošas daļiņu plūsmas (parastajā paātrinātājā iegūtā daļiņu plūsma saduras ar nekustīgu mērķi). Pretkūļu paātrinātāja darbības princips ļauj divas reizes palielināt sadursmes kinētisko enerģiju. Tomēr, lai daļiņu sadursmes varbūtība būtu pietiekami liela, kūļiem jābūt ar pēc iespējas lielāku daļiņu blīvumu, ko panāk, izmantojot īpašus daļiņu uzkrājējus, kas pēc būtības ir sinhrofazotroni. Pēc sadursmes radušās citas elementārdaļiņas tiek novērotas ar speciālu detektoru palīdzību. Kolaideri tiek iedalīti lineāros kolaideros un gredzenveida kolaideros.