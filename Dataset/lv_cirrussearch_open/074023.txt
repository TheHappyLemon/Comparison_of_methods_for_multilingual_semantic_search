Keita Noela Holmsa (angļu: Kate Noelle Holmes; dzimusi 1978. gada 18. decembrī) ir amerikāņu aktrise, kura kļuva pazīstama ar lomu pusaudžu seriālā "Dousona līcis" (Dawson's Creek), kuru uzņēma no 1998. līdz 2003. gadam. Viņa ir arī filmējusies dažāda žanra filmās, tostarp filmās "Ledus vētra" (1997), Disturbing Behavior (1998), "Brīnumzēni" (Wonder Boys, 2000), "Gaišreģe" (2000), Abandon un "Telefona būda" (abi 2002), "Prezidenta meita" (First Daughter, 2004), "Betmens: Sākums" (2005), "Smēķēt atļauts" (2005), "Džeks un Džila" (2011), "Adele zeltā" (2015), "Loganam veicas" (2017), "Puika 2" (Brahms: The Boy II, 2020) un "Noslēpums. Uzdrīksties sapņot" (The Secret: Dare to Dream, 2020). Bez kino Holmsa darbojas arī Brodvejā, kur debitēja 2008. gadā Artura Millera lugā All My Sons. 2011. gadā viņa atveidoja Žaklīnu Kenediju televīzijas miniseriālā "Kenediji" (The Kennedys). Vēl viņa atveidoja Peidžas Finijas lomu televīzijas kanāla Showtime seriāla Ray Donovan trešajā sezonā (2015). Holmsas režijas debija ir 2016. gada filma All We Had, kurā viņa pati atveido arī galveno lomu. No 2006. līdz 2012. gadam Holmsa bija precējusies ar aktieri Tomu Krūzu, laulībā piedzima meita.