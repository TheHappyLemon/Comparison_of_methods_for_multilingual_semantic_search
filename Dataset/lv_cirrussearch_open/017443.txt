Leons Baksts (franču: Léon Bakst, krievu: Леон Бакст), īstajā vārdā Ļevs Rozenbergs (krievu: Лев Само́йлович Ро́зенберг); dzimis 1866. gada 27. janvārī, miris 1924. gada 27. decembrī) bija Baltkrievijas ebreju izcelsmes krievu / franču gleznotājs un scenogrāfs. Viens no žurnāla "Mir Iskustva" dibinātājiem. Pazīstams kā Sergeja Djagiļeva trupas "Ballets Russes" mākslinieks. Dzimis Grodņā. Studēja kā brīvklausītājs Sanktpēterburgas Mākslas akadēmijā. No 1889. gada izstādēs piedalījās ar uzvārdu Baksts. No 1893. līdz 1897. gadam studēja Parīzē, Žiliāna akadēmijā (Académie Julian). Arī turpmākās dzīves gaitā uzturējās gan Francijā, gan Krievijā. Deviņdesmito gadu vidū pieslējās pulciņam ap Sergeju Djagiļevu un Aleksandru Benuā, kas izveidojās par mākslinieku apvienību "Mir Iskustva". No 1909. gada galvenokārt darbojās kā scenogrāfs Djagiļeva "Ballets Russes" ("Krievu balets") trupai. Sanktpēterburgas apmeklējumu laikā Baksts pasniedza zīmēšanas stundas Zvancevas privātajā skolā un viens no viņa audzēkņiem no 1910. līdz 1912. gadam bija Marks Šagāls. 1918. gadā sarāva saites ar Djagiļevu un viņa baleta trupu. 1922. gadā apmeklēja ASV. Miris Parīzē 1924. gadā.