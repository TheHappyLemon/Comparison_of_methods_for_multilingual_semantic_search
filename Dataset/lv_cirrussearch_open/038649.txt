Paleocēna-eocēna termālais maksimums (angļu: Paleocene-Eocene Thermal Maximum vai Initial Eocene Thermal Maximum, saīsināti PETM vai IETM) ir ģeoloģisks notikums, kas norisinājās uz paleocēna un eocēna robežas (apmēram pirms 55,5 miljoniem gadu), izsaukdams strauju Zemes klimata sasilšanu, būtiskas izmaiņas atmosfērā un vairāku sugu izmiršanu. Paleocēna-eocēna termālais maksimums bija viena no lielākajām un straujākajām klimata izmaiņām fanerozoja ģeoloģiskajā vēsturē, un tas ilga vairākus tūkstošus gadu.