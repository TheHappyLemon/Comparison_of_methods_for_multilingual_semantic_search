Milorads Čavičs (serbu: Милорад Чавић, Milorad Čavić, izrunā: [mîlora:d tʃǎːʋitɕ]; dzimis 1984. gada 31. maijā) ir bijušais serbu peldētājs. Viņš ir dzimis Kalifornijā un ir ASV un Serbijas pilsonis, taču starptautiskās sacensībās pārstāv Serbiju. Viņš ir piedalījies četrās Olimpiskajās spēlēs (2000, 2004, 2008, 2012). 2000. gadā Sidnejā viņš nepārvarēja pirmo kārtu (100 m tauriņstila distancē arī tika diskvalificēts). 2004. gadā Atēnās M. Čaviča augstākais sasniegums bija 100 m tauriņstilā izcīnītā 16. vieta, vēl ieņēma 19. vietu 100 m brīvā stila distancē un 31. vietu — 50 m brīvajā stilā. 2008. gadā Pekinā serbs izcīnīja sudraba medaļu 100 m tauriņstilā, kā arī ierindojās 17. vietā 100 m brīvā stila distancē. 2012. gadā Londonā izcīnīja 4. vietu 100 m tauriņstilā un 13. vietu 4x100 m brīvā stila stafetē. Ar panākumiem startējis arī Eiropas un Pasaules čempionātos gan garajā, gan īsajā baseinā (kopumā ir septiņkārtējs Eiropas čempions). M. Čavičam iepriekš ir piederējuši vairāki pasaules rekordi. Vairākas reizes ticis atzīts par Serbijas gada labāko sportistu (2003, 2008, 2009).