STSAT-2 (과학기술위성 2호; zināms arī kā STSAT-2A) bija Dienvidkorejas eksperimentāls pavadonis. Tas tika zaudēts 2009. gada augustā nesējraķetes Naro-1 (KSLV-1) pirmajā, neveiksmīgā startā. Kosmiskā aparāta masa bija mazāka par 100 kg. Izmēri 615 × 673 × 898 mm. Pavadonī uzstādīts Laimena alfa Saules teleskops (Lyman- alpha Imaging Solar Telescope), kas paredzēts Saules diska uzņemšanai, lai tās atmosfērā pētītu ūdeņradi Laimena alfa spektrā. Bez tam tajā uzstādīts lāzeratstarotāju bloks pavadoņlokācijas mērījumiem no zemes. Sākotnēji STSAT-2 bija paredzēts palaist 2005. gada decembrī, bet nesējraķetes KSLV-1 izstrāde aizkavējās. STSAT-2 tika palaists 2009. gada 25. augustā 08:00 UTC ar nesējraķeti Naro-1 no Naro kosmosa centra. Šis bija pirmais Naro-1 starts. Nesējraķetes pirmā pakāpe bija izgatavota Krievijā. Plūsmvirža daļējas atvēršanās dēļ pavadonis STSAT-2 neatdalījās un netika ievadīts orbītā.