Flower of Scotland (skotu gēlu: Flùr na h-Alba, skotu: Flouer o Scotland) ir skotu dziesma, parasti tiek izmantota dažādos īpašos gadījumos un sporta pasākumos. Skotijā nav oficiālas himnas, taču Flower of Scotland kopā ar vairākām citām dziesmām pilda neoficiālās himnas funkciju. Dziesmas autors ir The Corries folkgrupas mūziķis Rojs Viljamsons. Pirmoreiz tika atskaņota 1967. gadā BBC televīzijas kanālā. Tā ir par skotu uzvaru Roberta Brūsa vadībā pār angļiem Banokbērnas kaujā 1314. gadā. Dziesma tiek atskaņota kā Skotijas himna sporta pasākumos, piemēram, Skotijas sportistu uzvaras gadījumā Nāciju Sadraudzības spēlēs, pirms Skotijas regbija izlases spēlēm. 2006. gadā Skotijas Karaliskā nacionālā orķestra aptaujā 41% respondentu izvēlējās Flower of Scotland par Skotijas himnu, otrajā vietā ierindojās Scotland the Brave (29%).