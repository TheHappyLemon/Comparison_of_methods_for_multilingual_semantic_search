Sea Launch (no angļu: "Jūras starts") ir starptautisks konsorcijs, kas veica kosmisko aparātu palaišanas pakalpojumus no peldošas jūras platformas Odyssey. Pavadoņu palaišana notiika Klusajā okeānā uz ekvatora ar Ukrainā izgatavotām nesējraķetēm Zenit-3SL. Konsorcija centrālais birojs atrodas Ženēvā. Sea Launch 1995. gadā dibināja četru valstu uzņēmumi: Boeing (40 %, ASV), Energija (25 %, Krievija), Aker Kværner (20 %, Norvēģija), KB Južnoje (10 %, Ukraina) un Južmaš (5 %, Ukraina). Konsorcija centrālais birojs atradās Longbīčā, Kalifornijā, ASV. Pirmā raķete startēja 1999. gadā. Līdz 2014. gadam tika veikti 36 starti, no kuriem trīs beidzās ar avāriju, viens bija daļēji veiksmīgs. Visu startu derīgās kravas bija komerciāli sakaru pavadoņi, kuri tika ievadīti ģeostacionārajā pārejas orbītā. 2009. gada 22. jūnijā Sea Launch paziņoja par bankrotu saskaņā ar ASV bankrota kodeksa 11. paragrāfu. Kompānijas parādi bija sasnieguši 500 miljonus — 1 miljardu ASV dolāru. 2010. gadā Energija uzņēmās ieguldīt finanšu līdzekļus kompānijas pamatkapitālā un apgrozāmajos līdzekļos. Šim mērķim Energija dibināja meitas uzņēmumu Energia Overseas Limited. 2010. gada beigās par Sea Launch īpašniekiem kļuva Energia Overseas Limited (95 %), Boeing (3 %) un Aker Solutions (2 %). Sea Launch startus atsāka 2011. gada 24. septembrī, palaižot pavadoni Atlantic Bird 7. Turpmākajos gados netika sasniegts pietiekams startu skaits, lai projekts kļūtu rentabls. Pēdējā palaišana notika 2014. gada maijā (EUTELSAT 3B). 2014. gada augustā, saasinoties bruņotajam konfliktam Ukrainas austrumos, Krievija paziņoja, ka Sea Launch darbība tiek atlikta līdz 2015. gada vidum. 2014. gada beigās paziņots, ka Krievija plāno atteikties no Ukrainas raķetēm, un Sea Launch projektam tiek meklēta alternatīva raķete. 2015. gada februārī izskanēja informācija, ka no Ukrainas tuvākajos gados netiks piegādātas jaunas raķetes. Sea Launch rīcībā bija divi Zenit-3SL eksemplāri, bet tiesas procesa ar Boeing dēļ Sea Launch darbība bija iesaldēta līdz 2016. gadam. 2016. gada augustā Energija un Boeing vienojās par parāda strīda atrisināšanu. 2016. gada 27. septembrī Krievijas aviācijas grupa S7 Group parakstīja līgumu par peldošās platformas Odyssey un tās infrastruktūras pirkšanu no konsorcija Sea Launch.