Huseins Rezazadē (persiešu: حسین رضازاده, Hossein Rezazadeh; dzimis 1978. gada 12. maijā) ir bijušais azerbaidžāņu tautības Irānas svarcēlājs. Viņam pašlaik (2011) pieder Pasaules rekords gan svarcelšanas summā, gan abās disciplīnās — raušanā un grūšanā. Četras reizes H. Rezazadē ticis atzīts par Irānas gada labāko sportistu (2000, 2002, 2003, 2005). H. Rezazadē ir piedalījies divās Olimpiskajās spēlēs (2000, 2004). 2000. gadā Sidnejā viņš guva uzvaru ar kopsummā paceltiem 472,5 kg (raušanā 212,5 kg un grūšanā 260 kg). Arī 2004. gadā Atēnās irānietis kopumā pacēla 472,5 kg (210 kg+262,5 kg) un guva uzvaru, otrajā vietā atstājot Latvijas svarcēlāju Viktoru Ščerbatihu. Pasaules čempionātos ir izcīnījis četras zelta medaļas (2002, 2003, 2005, 2006), kā arī 1999. gadā izcīnīja bronzas medaļu.