Kaišadore (lietuviešu: Kaišiadorys), agrāk Košedari, ir pilsēta un pašvaldības centrs Lietuvas vidienē uz austrumiem no Kauņas. Pilsētai ir seņūnijas statuss, kā arī tā ir Kaišadores apkārtnes seņūnijas centrs. To šķērso Viļņas-Kauņas dzelzceļš. Šeit atrodas Lietuvas Veterinārais institūts. Dzelzceļa mezgls. Pilsētas centrā atrodas Kristus Apskaidrošanās katedrāle (uzcelta 1932. gadā) — bīskapijas centrs, pasta nodaļa (LT-56001), muzejs (dibināts 1998. gadā), kultūras centrs, mākslas galerija, agronoma V. Roķa memoriālā māja, pilsētas rietumu daļā — rajona centrālā slimnīca, poliklīnika. Pilsētas nosaukumam ir aziātiska izcelsme — tā veidojusies no tatāru augstmaņa Haišadara vārda, kuram piederēja apkārtne 16. gadsimtā. Apdzīvota vieta pirmoreiz minēta 1590. gadā. Straujāk sākusi attīstīties pēc dzelzceļa līnijas Liepāja—Romni izbūves. Kaišadorē bērnību pavadīja Lietuvas prezidents Aļģirds Brazausks. Tā ir basketbolista Ramūna Šiškauska (Ramūnas Šiškauskas, 1978) dzimtā pilsēta.