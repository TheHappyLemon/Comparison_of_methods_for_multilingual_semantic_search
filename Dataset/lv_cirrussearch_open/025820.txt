Amazones līdzenums jeb Amazones zemiene (portugāļu: bacia do rio Amazonas, spāņu: cuenca del Amazonas) ir līdzenums Dienvidamerikas ziemeļu daļā, pasaules lielākais līdzenums. Izvietojies Amazones upes baseinā Brazīlijas, Kolumbijas, Ekvadoras, Peru un Bolīvijas teritorijā. Šeit valda karsts (vidējā mēneša temperatūra 24—28 °C) un mitrs (1500—3000 mm nokrišņu gadā) klimats un izvietojušies planētas plašākie mitrie lietus meži — Amazones lietus mežs. Stiepjas apmēram 3000 km garumā no Andiem rietumos līdz Atlantijas okeānam austrumos; no ziemeļiem to norobežo Gvajānas plakankalne, no dienvidiem — Brazīlijas plakankalne. Izvietojusies Dienvidamerikas platformas sineklīzē un veidota no paleozoja jūras un mezozoja kontinentālajiem nogulumiežiem. Teritorija ir reti apdzīvota, apdzīvotās vietas izvietojušās galvenokārt gar Amazoni un tās pietekām, kas ir faktiski vienīgās transporta artērijas reģionā. Lielākā pilsēta ir Manausa.