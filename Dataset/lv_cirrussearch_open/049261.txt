"Pievilcīgs, ļauns un slikts" (angļu: Extremely Wicked, Shockingly Evil and Vile) ir 2019. gada biogrāfisks krimināltrilleris, kas balstīts uz Elizabetes Kendalas memuāriem The Phantom Prince: My Life with Ted Bundy. Filmas režisors un viens no producentiem ir Džo Berlingers. Galvenās lomas atveido Zaks Efrons, Lilija Kolinsa, Kaja Skodelario un Džons Malkovičs. Filmas pirmizrāde notika 2019. gada 26. janvārī Sandensas kinofestivālā. 1969. gadā jurisprudences students Teds Bandijs iepazīstas ar Lizu Kendalu, sekretāri un vientuļo māti. Abi drīz uzsāk romantiskas attiecības. 1974. gadā masu plašsaziņas līdzekļos sāk parādīties ziņas par jaunu sieviešu slepkavībām, savukārt gadu vēlāk Teds tiek arestēts. Drīz vien sākas garas tiesas prāvas, kurās Tedu tiesā par slepkavību veikšanu, tomēr Liza atsakās ticēt, ka Teds ir vainīgs šajos noziegumos.