Uguns loks (angļu: Rim of Fire) vai Uguns gredzens (angļu: Ring of Fire) ir vulkāniskais loks apkārt Klusajam okeānam. Šajā lokā notiek ap 90% no visām zemestrīcēm un tiek izdalīti 76% no visas pasaules seismiskās enerģijas, kā arī atrodas divas trešdaļas no visiem pasaules vulkāniem. Loks ir pakava formā no Jaunzēlandes uz ziemeļiem gar Āzijas austrumu piekrasti līdz Kamčatkai un Aļaskai, un tad atkal uz dienvidiem gar Amerikas krastiem. Loka garums ir aptuveni 40 000 kilometri un vidējais platums ir ap 500 km. Uguns loks ir izveidojies plātņu tektonikas rezultātā, tas izvietojies pa Klusā okeāna plātnes robežām. Daudzviet ir subdukcijas zonas, un tajās ir novērojama paaugstināta vulkānu aktivitāte. Uguns loks nav viens vesels ģeoloģisks objekts; zemestrīces un vulkāna izvirdumi notiek neatkarīgi vienam no otra.