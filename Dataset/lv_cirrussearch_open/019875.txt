Galaktika (no grieķu: ὁ γαλαξίας κύκλος — "piena josla") ir masīva, ar gravitāciju sasaistīta sistēma, kas sastāv no zvaigznēm, zvaigžņu atliekām, starpzvaigžņu mākoņiem, starpzvaigžņu vides un tumšās matērijas. Visi galaktikā esošie objekti rotē ap kopīgu masas centru. Daļai galaktiku centru veido melnie caurumi. Ir trīs galvenie galaktiku veidi — eliptiskās galaktikas, spirālveida galaktikas un neregulāras formas galaktikas. Mūsu galaktika jeb Piena Ceļš ir tipiska spirālveida galaktika. Pastāv arī aktīvās galaktikas, mijiedarbojošās galaktikas un radiogalaktikas.