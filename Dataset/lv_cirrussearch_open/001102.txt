Martina Sāblīkova (čehu: Martina Sáblíková; dzimusi 1987. gada 27. maijā Nove Mesto Morāvijā, Čehoslovākijā) ir čehu ātrslidotāja, kas specializējusies garajās slidošanas distancēs. M. Sāblīkova ir divkārtēja olimpiskā čempione un desmitkārtēja pasaules čempione. Viņa ir pasaules rekordiste 5000 m distancē (6:45.61 - Soltleiksitijā, 2007-03-11) un pirmā Čehijas ātrslidotāja, kas spējusi izcīnīt uzvaras lielākajās starptautiskajās sacensībās. Vasarās nodarbojas ar skrituļslidošanu un riteņbraukšanu, kur guvusi atzīstamus panākumus: bijusi Čehijas čempionāta medaļu ieguvēja šosejas riteņbraukšanā un gandrīz izpildījusi kvalifikācijas normatīvu, lai piedalītos 2008. gada vasaras olimpiskajās spēlēs Pekinā. Viņas jaunākais brālis Milans Sāblīks arī ir ātrslidotājs. 2010. gada ziemas olimpiskajās spēlēs Vankūverā kļuva par medaļām bagātāko ātrslidotāju, izcīnot divas zelta un vienu bronzas medaļu. 2014. gada ziemas olimpiskajās spēlēs Sočos ieguva sudraba medaļu 3000 m distancē.