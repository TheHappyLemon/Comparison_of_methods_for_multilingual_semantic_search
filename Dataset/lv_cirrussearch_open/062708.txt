2021. gada Āfrikas Nāciju kauss bija 33. Āfrikas Nāciju kausa izcīņa jeb Āfrikas futbola izlašu čempionāts. Turnīru rīkoja Āfrikas Futbola konfederācija (CAF), tas notika Kamerūnā no 2022. gada 9. janvāra līdz 6. februārim. Sākotnēji turnīru bija paredzēts izspēlēt 2021. gada jūnijā un jūlijā. Tomēr CAF 2020. gada 15. janvārī paziņoja, ka nelabvēlīgo klimatisko apstākļu, kas parasti ir šajā laikā, dēļ turnīrs tiek pārcelts uz laiku no 2021. gada 9. janvāra līdz 6. februārim. 2020. gada 30. jūnijā CAF otro reizi pārcēla turnīra norises laiku uz 2022. gada janvāri COVID-19 pandēmijas dēļ, saglabājot nosaukumu 2021. gada Āfrikas Nāciju kauss. Āfrikas Nāciju kausa finālturnīrā debitēja divas izlases — Gambija un Komoras. Iepriekšējā turnīra uzvarētāja Alžīrijas izlase nespēja aizstāvēt savu titulu, izstājoties jau pēc grupu turnīra. Par uzvarētājiem pirmo reizi kļuva Senegālas izlase, kas finālā pēcspēles 11 metru sitienu sērijā pieveica Ēģipti.