"Cik man gadu?!" (angļu: 13 Going on 30) ir 2004. gada romantiska komēdija, kuras režisors ir Gerijs Viniks. Galvenās lomas atveido Dženifere Gārnere, Marks Rafalo, Džūdija Grīra un Endijs Serkiss. Filmas pirmizrāde notika 2004. gada 23. aprīlī. Dženna ir neveikla meitene, kura uz savu trīspadsmitās dzimšanas dienas ballīti uzaicina skolas populārākās meitenes, kurām viņa vēlas līdzināties. Kad populārās meitenes Džennu šajā ballītē izjoko, Dženna vēlas, kaut viņa būtu pieaugusi. Nākamajā dienā Dženna pamostas kā trīsdesmit gadus veca sieviete.