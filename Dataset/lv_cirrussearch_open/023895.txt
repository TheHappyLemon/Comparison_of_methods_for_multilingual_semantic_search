Sava (serbu: Сава; bosniešu, horvātu, slovēņu: Sava) ir upe Balkānu pussalā, Eiropas dienvidaustrumos. Tā ir Donavas labā krasta pieteka. Upe plūst pa Slovēnijas, Horvātijas, Bosnijas un Hercegovinas un Serbijas teritorijām. Donavā tā ietek Serbijas galvaspilsētā Belgradā. Upes krastos bez Belgradas atrodas arī tādas pilsētas kā Zagreba, Ļubļana, Slavonski Broda, Šabaca un Brčko. Savas garums ir 940 km. Tā ir lielākā Donavas pieteka pēc ūdens caurplūduma, un otra lielākā pēc garuma un sateces baseina platības. Sateces baseina platība ir 97 713 km², un tā atrodas Slovēnijas, Horvātijas, Bosnijas un Hercegovinas, Serbijas un Melnkalnes teritorijā.