Ēgerija, arī 13 Ēgerija ir asteroīds ar diametru apmēram 208 km, atrodas asteroīdu joslā, pieder G tipa asteroīdu grupai. Asteroīdu atklāja 1850. gada 2. novembrī itāļu astronoms Annibale de Gaspariss ( Annibale de Gasparis) Kapodimontes observatorijā Neapolē. Gasparisam tas bija trešais atklātais asteroīds (kopā 9). Asteroīda vārdu ieteica franču matemātiķis Urbēns Leverjē (Urbain Le Verrier), nodēvējot to nimfas Ēgerijas vārdā. Ēgerija romiešu mitoloģijā ir avota nimfa, Numas Pompīlija sieva. Ēgerija ir pirmais asteroīds, kuram netika oficiāli apstiprināts simbols, neoficāli tika lietots simbols ar zvaigzni un vairogu. Vairākkārt novērojot, kā Ēgerija aizklāj zvaigznes, astronomiem ir izdevies noteikt, ka asteroīdam ir diezgan apaļa forma. Spektra pētījumi rāda, ka uz asteroīda atrodas neparasti daudz ūdens, tas veido apmēram 10,5 — 11,5 % no asteroīda masas. 1985.-1987. gadā Maunakea observatorija, izmantojot 2,2 m teleskopu, pētīja apgabalu ap asteroīdu nolūkā atklāt kādu pavadoni vai putekļu gredzenu, taču nekas netika atrasts.