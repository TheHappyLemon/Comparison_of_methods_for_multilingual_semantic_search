Vozroždeņijes sala (uzbeku: Vozrojdeniye oroli, kazahu: Возрождение аралы, krievu: Остров Возрождения) ir bijusī sala Arāla jūrā, tagad pacēlums Arālkuma tuksnesī. Bijusī sala atrodas divu valstu — Kazahstānas un Uzbekistānas teritorijā. Sala izveidojās 16. — 17. gadsimtā, pazeminoties Arāla jūras līmenim. 1848. gadā krievu ekspedīcija to nosauca par Nikolaja I salu (Остров имени Царя Николая I). Padomju laikā tā ieguva mūsdienu nosaukumu. No 1942. līdz 1992. gadam uz salas darbojās PSRS armijas bioloģisko ieroču poligons, kurā uz dzīvniekiem tika izmēģināti dažādi slimību ierosinātāji. Kopš 1948. gada šeit notika izmēģinājumi ar Sibīrijas mēra, baku, mēra un citu slimību izraisītājiem. 1954. gadā vieta tika paplašināta un ieguva nosaukumu Araļska-7. 20. gadsimta astoņdesmitajos gados Araļskā-7 dzīvoja apmēram 1500 cilvēku. Sabrūkot PSRS, sala, pilsētiņa un slimību ierosinātāju glabāšanas vietas tika pamestas. 2002. gadā vairāku valstu (tai skaitā Uzbekistānas un ASV) sadarbības projektā tika novērsti draudi no 10 Sibīrijas mēra apglabāšanas vietām.