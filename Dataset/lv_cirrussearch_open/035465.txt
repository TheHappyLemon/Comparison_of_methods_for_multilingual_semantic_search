Godvina likums (angļu: Godwin's law; arī Godvina likums par nacistu analoģiju) ir interneta mēms, kas apgalvo, ja tiešsaistes diskusija (neatkarīgi no tēmas vai darbības apjoma) turpinās pietiekami ilgi, agrāk vai vēlāk kāds tajā salīdzinās kādu vai kaut ko ar Hitleru un nacismu. 1990. gadā šādu teoriju izvirzīja amerikāņu advokāts un rakstnieks Maiks Godvins, veicot mēmetikas eksperimentu. Godvins šo likumu veidoja kā humoristisku līdzekli, lai samazinātu nepiemēroti pārspīlētus salīdzinājums. Maiks Gudvins intervijās atzina: "Lai gan es apzināti likumu izstrādāju tā, it kā tas būtu dabas vai matemātikas likums, tā mērķis vienmēr ir bijis retorisks un pedagoģisks: es gribēju, lai ļaudis, kas vēsā mierā salīdzina citus ar Hitleru vai nacismu, padomā mazliet vairāk par Holokaustu." Sākotnēji Godvina likums attiecās tikai uz Usenet diskusiju kopienu, bet tagad to attiecina uz jebkuru tiešsaistes diskusiju, piemēram, interneta forumos, tērzētavās un komentāru sadaļās, kā arī runās, rakstos un citā retorikā, kur var notikt reductio ad Hitlerum gadījumi. 2012. gadā Godvina likumu iekļāva "Oksfordas angļu valodas vārdnīcas" trešajā izdevumā.