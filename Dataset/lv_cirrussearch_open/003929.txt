Dženifera Brauna (vācu: Jennifer Braun; dzimusi 1991. gada 27. aprīlī Vācijā) ir vācu dziedātāja. Plašākai publikai kļuva pazīstama ar izcīnīto otro vietu Vācijas atlasē 2010. gada Eirovīzijai. Pirms dalības atlasē Eirovīzijai viņa uzstājās ar savu grupu pilsētu festivālos un Vīsbādenes vīna svētkos. Viņa piedalījās šova "Vācija meklē superzvaigzni" (vācu: Deutschland sucht den Superstar) septītajā sezonā, taču nepārvarēja noklausīšanās sesijas pirmo kārtu. Vācijas atlasē Eirovīzijai viņa izpildīja vairākas labi zināmas roka balādes. Finālā viņa sacentās ar Lēnu Meieri-Landrutu, kas vēlāk lielajā konkursa finālā pārliecinoši uzvarēja. Finālā Dž. Brauna izpildīja dziesmas "Bee", "Satellite" un "I Care for You". Pēc fināla viņas singls "I Care for You" ierindojās Vācijas topa pirmajā desmitniekā un Austrijā — 68. vietā. Pašlaik viņa strādā pie sava debijas studijas albuma.