"Demokrātiskais Centrs" bija politiskā partija Latvijā. Tā tika dibināta 1922. gada augustā kā Latvijas Darba partijas un Latvijas Tautas partijas vēlēšanu bloks. 1923. gada janvārī partijas tika apvienotas. "Demokrātiskais Centrs" tika likvidēts 1934. gada maijā, līdz ar valsts apvērsumu, pēc kura tika likvidētas visas Latvijas politiskās partijas. Partija vairākkārt bija valdošajā koalīcijā, vienubrīd (no 1928. gada janvāra līdz novembrim) partijas pārstāvis — Pēteris Juraševskis — vadīja Ministru kabinetu. Pirmie divi Valsts prezidenti — Jānis Čakste un Gustavs Zemgals — bija "Demokrātiskā Centra" biedri. Vācu okupācijas laikā tika atjaunota "Demokrātiskā Centra" darbība kā pagrīdes partijai. DC biedri darbojās arī Latvijas Centrālajā padomē. Pēc Latvijas neatkarības atjaunošanas 1990. gados pastāvēja politiskā partija ar nosaukumu "Demokrātiskā Centra partija", kas sevi uzskatīja par "Demokrātiskā Centra" tradīciju turpinātājiem.