Tanosa (grieķu: Τάνος) ir upe Peloponēsā, Grieķijā. Tās izteka atrodas Parnona kalnu grēdas nogāzē, Arkādijas austrumu daļā. Upe ietek Argolidas līcī uz ziemeļiem no Astrosas pilsētas. Pirmo reizi tika pieminēta Eiripīda traģēdijā "Elektra". Ar šādu pašu nosaukumu Tanosu piemin arī Pausanijs. Antīkos laikos Tanosa bija robežupe starp Argolidu un Kinuriju, bet vēlāk starp Argolidu un Lakoniju. Netālu no Tanosas atradās senā pilsēta Eva un Hēroda Atika villa. Senatnē Tanosa plūda cauri mežu zonai, taču mūsdienās atmežošanas rezultātā upe vasarās bieži vien izžūst, bet ziemās mēdz notikt postoši plūdi. Tā 1911. gada 9. novembrī plūdi aizskaloja Kato Doliana tiltu, bet 1921. gada 4. decembrī ūdeņi Astrosā iznīcināja vairākas mājas. Plūdi sagrāva mājas arī 1967. gada decembrī. Pirmais, kas upi identificēja topogrāfiski precīzi, bija franču ģeogrāfs Boblāžs. Viņš to izdarīja 1829. gadā, kad šķērsoja Kinuriju. Ģeogrāfs apstiprināja Lika liecību, ka senāk Tanosa veidoja deltu Tireātikas līdzenumā un ieplūda jūrā.