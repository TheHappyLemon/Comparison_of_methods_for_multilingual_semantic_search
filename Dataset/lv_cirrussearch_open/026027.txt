Augstais Tauerns (vācu: Hohe Tauern, itāļu: Alti Tauri) ir kalnu grēda Austrijas Alpos. Izvietojusies Centrālajos Austrumalpos uz Tiroles, Karintijas un Zalcburgas zemju robežas, nedaudz iestiepjoties arī Itālijas Dienvidtiroles reģionā. Stiepjas ap 130 km garumā rietumu—austrumu virzienā. Grēdas, kā arī visas Austrijas augstākā virsotne ir 3798 m augstais Grosglokners. Sastāv no vairākiem kalnu masīviem, veidota no granītiem un gneisiem. Grēdas rietumu daļā daudz ledāju. Līdz 1800—2000 metru augstumam skujkoku meži, augstāk — krūmāji un pļavas. Sniega līnija ap 3000 m vjl. Lielu daļu grēdas teritorijas aizņem Austrijas lielākais Augstā Tauerna nacionālais parks (1834 km2).