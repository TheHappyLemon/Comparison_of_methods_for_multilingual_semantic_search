1000 metri brīvā stilā peldēšana vīriešiem bija viena no septiņām peldēšanas disciplīnām, kas tika aizvadītas 1900. gada vasaras olimpiskajās spēlēs Parīzē. Sacensības notika divas dienas, 1900. gada 11. augustā tika aizvadīti četri kvalifikācijas posmi, savukārt 12. augustā notika fināla sacensības. Disciplīnas norises vieta bija Sēnas upes daļa starp Kurbevuē un Aņēras tiltiem. Tajā kopā startēja 16 sportisti no 6 pārstāvētajām valstīm. Šī bija vienīgā reize, kad 1000 metru peldēšana brīvajā stilā bija iekļauta olimpiskajās spēlēs. Zelta medaļu šajās sacensībās ieguva Lielbritānijas sportists Džons Artūrs Džārviss, sudraba medaļu Austrijas sportists Oto Vāle, savukārt bronzas medaļu Ungārijas sportists Zoltāns Halmai.