Chang’e 1 (ķīniešu: 嫦娥一號 Cháng'é Yī Hào) bija Mēness mākslīgais pavadonis, Ķīnas pirmais kosmiskais aparāts, kas sūtīts uz citu debess ķermeni. Tas nosaukts par godu Mēness dievietei Čanei. Zonde palaista 2007. gada 24. oktobrī no Sičanas kosmodroma. Pavadonis iegāja Mēness orbītā 2007. gada 5. novembrī. Pirmais Mēness virsmas attēls tika saņemts 2007. gada 26. novembrī Chang’e 1 būvēts uz Ķīnas sakaru pavadoņa Dongfanghong 3 bāzes. Chang’e 1 misijai bija četri galvenie uzdevumi: iegūt Mēness virsmas trīsdimensiju attēlus un izveidot galveno ģeogrāfisko struktūru kartes, noskaidrot izmantojamo ķīmisko elementu izplatību uz tā virsmas, izmērīt Mēness virskārtas dziļumu un noteikt hēlija-3 (³He) daudzumu, kā arī pētīt kosmisko telpu starp Mēnesi un Zemi. Kosmiskais aparāts beidza savu darbību 2009. gada 1. martā 08:13 UTC, plānoti ietriecoties Mēness virsmā. Trieciena vieta 1,50° dienvidu platuma, 52,36° austrumu garuma.