Anna Brontē (Anne Brontë; dzimusi 1820. gada 17. janvārī, mirusi 1849. gada 28. maijā) bija angļu romānu autore un dzejniece, jaunākā no māsām Brontē, kas sasniedza pilngadību. Rakstnieces ievērojamākie darbi ir romāni "Agnese Greja" (Agnes Grey; 1847) un "Vaildfelholas iemītniece" (The Tenant of Wildfell Hall; 1848). Vairākus darbus parakstījusi ar pseidonīmu Aktons Bells, tai skaitā māsu pirmo literāro darbu — dzejoļu krājumu, kas tika izdots 1846. gadā.