Bādene-Virtemberga (vācu: Baden-Württemberg) ir viena no sešpadsmit federālajām zemēm Vācijas dienvidrietumos. Pēc platības un iedzīvotāju skaita tā ir trešā lielākā no Vācijas federālajām zemēm. Robežojas ar Šveici, Franciju, Reinzemes-Pfalcas, Hesenes un Bavārijas federālo zemi. Administratīvais centrs un lielākā pilsēta ir Štutgarte. Federālā zeme ir sadalīta 4 reģionos, 35 apriņķos un 9 neatkarīgās pilsētās. Lielākās pilsētas ir Štutgarte, Manheima, Karlsrūe, Freiburga, Ulma. Cauri Bādenei-Virtembergai tek Reina un Donava. Te atrodas kalnains apvidus Švarcvalde ("Melnais mežs").