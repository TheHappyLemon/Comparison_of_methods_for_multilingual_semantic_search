"Godzilla" (angļu: Godzilla) ir 2014. gada ASV monstru filma, kuras režisors ir Gerets Edvardss. Šī ir Toho "Godzilla" filmu sērijas 30. filma, pirmā Legendary MonsterVerse sērija filma un otrā "Godzillas" filma, kas pilnībā producēta Holivudas studijā. Galvenās lomas atveidojuši Ārons Teilors-Džonsons, Kens Vatanabe, Elizabete Olsena, Žiljeta Binoša, Sallija Hokinsa, Deivids Stratērns un Braians Krenstons. Filmā karavīrs mēģina atgriezties pie savas ģimenes, nokļūstot senas sāncensības krustugunīs starp Godzillu un diviem parazītiskiem briesmoņiem, kas zināmi kā MUTO. Projekts 2004. gadā aizsākās kā IMAX īsfilma, kas 2009. gadā nokļuva Legendary rīcībā un tika pārstrādāts pilnmetrāžas spēlfilmā. Filma oficiāli izziņota 2010. gada martā un 2011. gada janvārī paziņoja, ka tās režisors būs Edvardss. Filmēšana norisinājās 2013. gadā no marta līdz jūlijam ASV un Kanādā. Filmas "Godzilla" pirmizrāde notika 2014. gada 8. maijā Dolby teātrī, bet ASV un Latvijas kinoteātros to sāka demonstrēt 2014. gada 16. maijā. Tā galvenokārt saņēma pozitīvas kritiķu atsauksmes, kas slavēja režiju, vizuālos efektus, mūziku, operatora darbu, cieņu pret oriģinālu un Krenstona aktierspēli, bet kritizēja scenāriju, tēlus un Godzillas ekrāna laiku. Filmai bija labi kases ienākumi, pasaulē nopelnot 529 miljonus ASV dolārus ar 160 miljonus lielu ražošanas budžetu un 100 miljoniem mārketinga kampaņai. Filmas finansiālie panākumi pamudināja Toho izveidot jaunas sērijas filmas un Legendary veidot turpinājumus "Godzilla II: Briesmoņu karalis" (2019) un Godzilla vs. Kong (2021).