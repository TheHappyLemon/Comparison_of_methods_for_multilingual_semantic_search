Vladislavs Sikorskis (poļu: Władysław Sikorski, dzimis 1881. gada 20. maijā, miris 1943. gada 4. jūlijā) bija Polijas militārais un politiskais darbinieks. Viņš ir dzimis ciematā netālu no Melecas pilsētas, mūsdienu Piekarpatu vojevodistē, Polijas dienvidaustrumos, kas tolaik atradās Austroungārijas teritorijā. Līdz Pirmajam pasaules karam Sikorskis izveidoja un piedalījās dažādās slepenās organizācijas, kuras uzdevums bija iegūt Polijas neatkarību. Pirmā pasaules kara laikā karoja Poļu leģionos, vēlāk poļu—padomju karā (no 1919. līdz 1921. gadam) jaunizveidotajā Polijas armijā. Šajā karā Sikorskim bija svarīga loma izšķirošajā Varšavas kaujā, kad padomju spēki tika pārsteigti ar poļu pretuzbrukumu. Pēc Pirmā pasaules kara darbojās politikā, no 1922. gada decembra līdz 1923. gada maijam bija Polijas premjerministrs. Pēc 1926. gada Juzefa Pilsudska apvērsuma zaudēja ietekmi. Otrā pasaules kara laikā, pēc Polijas sakāves 1939. gada septembrī atkal izvirzījās par Polijas līderi, kļūdams par trimdas Polijas valdības vadītāju un Polijas karaspēka virspavēlnieku. Atjaunoja diplomātiskās attiecības ar PSRS, tomēr 1943. gada aprīlī tās atkal tika sarautas, kad Sikorskis pieprasīja Katiņas slaktiņa izmeklēšanu. 1943. gada jūlijā Sikorskis gāja bojā aviokatastrofā netālu no Gibraltāra. Katastrofas cēloņi arī mūsdienās ir neskaidri un radījuši vairākas sazvērestības teorijas.