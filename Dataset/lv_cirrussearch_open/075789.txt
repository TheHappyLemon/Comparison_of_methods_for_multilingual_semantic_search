Drakona zobi ir piramīdas veida dzelzsbetona konstrukcijas, kuras izmanto tanku, kā arī citas tehnikas aizkavēšanai. Šādas aizsargbūves plaši izmantoja Otrā pasaules kara laikā. Par drakona zobiem sauca arī zemē ieraktas granīta bluķu virknes, kuras izmantoja Somija Ziemas kara laikā pret PSRS tankiem. Zobi bija paredzēti tanku kustības ierobežošanai, kā arī to novirzīšanai uz vietām, kur tanki bija pakļauti prettanku ieročiem. Ieviešot drakona zobus, tika cerēts, ka tehnikai nav iespēju tikt cauri šādiem aizsprostojumiem, tomēr izrādījās, ka sapieri, izmantojot speciālu tehniku, iemanījās salīdzinoši viegli tikt galā ar šiem šķēršļiem. Vācija drakona zobus (vācu: Drachenzähne) plaši izmantoja Zigfrīda līnijas un Atlantijas vaļņa nocietinājumos. Vācieši izmantoja 90—120 cm augstas piramīdveida dzelzsbetona konstrukcijas. Starp zobiem un gar citām nocietinājumu līnijām, bieži vien tika izvietotas mīnas. Drakona zobu priekšā bieži vien bija izvilkta dzeloņstieple kājnieku aizkavēšanai, kā arī zemē bija slīpi saraktas dzelzs brusas tanku atvairīšanai. Drakona zobus izmantoja arī Francija Mažino līnijā, kā arī Apvienotā Karaliste, veidojot nocietinājumus 1940.—1941. gadā, gatavojoties Vācijas iebrukumam. Līdz mūsdienām ir saglabājies liels skaits drakona zobu, jo otrā Pasaules kara laikā tie tika izvietoti milzīgā skaitā. Mūsdienās drakona zobus aizsardzībai ir gatava izmantot Šveice, kur tie ir novietoti gar stratēģiski nozīmīgiem ceļiem. Pēc nepieciešamības tos var pārvietot uz ceļiem. Zobi sastopami arī uz robežas starp Ziemeļkoreju un Dienvidkoreju.