Šis raksts ir par angļu zinātnieku. Par atommasas vienību skatīt rakstu daltons. Džons Daltons (angļu: John Dalton, izrunā [dʒɒn ˈdɔːlt(ə)n], dzimis 1766. gada 6. septembrī, miris 1844. gada 27. jūlijā) bija angļu ķīmiķis, fiziķis un meteorologs, kā arī tiek uzskatīts par mūsdienu atomu teorijas "tēvu". Viņš definēja atomu kā vielas mazāko daļiņu, kas iesaistās ķīmiskās reakcijās, un apgalvoja, ka ķīmiskos elementus veido atomi. Viņš norādīja, ka elementi molekulās apvienojas noteiktās proporcijās un dažādu elementu atomiem ir atšķirīga masa. 1803. gadā Daltons ieviesa atommasas jēdzienu. Papildus pētījumiem ķīmijā un fizikā, 1794. gadā Daltons aprakstīja redzes defektu, kuru viņš pats pārcieta. Šis defekts vēlāk kļuva pazīstams kā daltonisms.