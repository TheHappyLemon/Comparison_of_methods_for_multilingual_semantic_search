Šis raksts ir par baltkrievu tenisistu. Par citām jēdziena Mirnijs nozīmēm skatīt nozīmju atdalīšanas lapu. Maksims Mirnijs (baltkrievu: Максім Мірны, dzimis 1977. gada 6. jūlijā, Minskā) ir baltkrievu tenisists. Savas karjeras laikā viņš ir uzvarējis 35 dubultspēļu turnīros, tai skaitā, divreiz ASV Atklātajā čempionātā, kā arī divreiz Francijas Atklātajā čempionātā. Dubultspēļu ATP reitingā viņš ir atradies pirmajā vietā. Visbiežāk Makss ir spēlējis pārī kopā ar indieti Mahešu Bupatī vai zviedru Jonasu Bjerkmanu. Trīs reizes Mirnijs uzvarējis arī jauktajās dubultspēlēs. 1998. gadā viņš uzvarēja divos Grand Slam, spēlējot kopā ar amerikānieti Serīnu Viljamsu, bet 2007. gada ASV Atklātajā čempionātā viņš triumfēja, turnīru aizvadot kopā ar savu tautieti Viktoriju Azarenku. 2003. gada 17. februārī Makss izcīnīja savu vienīgo ATP turnīra vienspēļu titulu Roterdamā. Tiesa, 2003. gada augustā ATP reitingā viņš arī ieņēma savu karjeras augstāko - 18. - vietu. Vimbldonā viņš ir trīs reizes sasniedzis vienspēļu turnīra 4. kārtu, bet 2002. gada ASV Atklātajā čempionātā viņš sasniedza ceturtdaļfinālu.