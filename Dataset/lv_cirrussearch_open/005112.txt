Sērrondanes kalni (norvēģu: Sør Rondane) ir ap 250 km gara un līdz 80 km plata kalnu grēda Karalienes Modas Zemē Antarktīdā. Atrodas ap 170 km uz dienvidiem no okeāna piekrastes (Princeses Ranhillas krasta). Augstākā virsotne ir Dufeka kalns (2873 m). Grēdu 1937. gada 6. februārī no gaisa nofotografēja norvēģa Larsa Kristensena ekspedīcija un nosauca par Dienvidu Rondanes kalniem pēc kalnu masīva Norvēģijas dienvidos. Grēda veido barjeru Polārā plato ledus masīvu dreifā, augstumu starpība ir ap 1500 m. Kalnus šķērso vairāki šļūdoņi, daļa no kuriem veido izteiktus leduskritumus. Kalnus intensīvi pētījušas vairāku valstu ekspedīcijas, sevišķi Beļģijas un Japānas. Japāna no 1984. gada līdz 1991. gadam ziemeļu priekškalnēs uzturēja Asukas polārstaciju. Beļģija kopš 2009. gada uztur Prinseselizabetes polārstaciju.