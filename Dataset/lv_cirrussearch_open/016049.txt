Čārlzs Bronsons (angļu: Charles Bronson, īstajā vārdā Karolis Dionīzs Bučinskis (lietuviešu: Karolis Dionyzas Bučinskis), angliskojot Čārlzs Deniss Bučinskis (angļu: Charles Dennis Buchinsky)); dzimis 1921. gada 3. novembrī, miris 2003. gada 30. augustā) bija amerikāņu aktieris. Pazīstams kā vīrišķīgu tēlu atveidotājs vesternos un spriedzes filmās. Piedalījies režisoru Voltera Hilla, Serdžo Leones, Roberta Oldriča, Džona Stērdžisa, Džona Lī Tompsona un Maikla Vinnera darbos. Dzimis 15 bērnu Lietuvas tatāru emigrantu ģimenē. Strādājis ogļu raktuvēs. Piedalījās Otrajā pasaules karā. Pēc kara sācis darboties teātra trupā Filadelfijā. Pirmā kinoloma (bez iekļaušanas titros) — 1951. gadā. Makartisma laikā nomainīja uzvārdu, lai neasociētos ar krievu. Atpazīstamību ieguva ar lomu Džona Stērdžisa 1960. gada vesternā "Lieliskais septiņnieks". Bez Holivudas, piedalījies arī Eiropas režisoru filmās. Savas karjeras laikā piedalījies tādās filmās House of Wax (1953), Vera Cruz (1954), "Lielā bēgšana" (1963), "Netīrais ducis" (The Dirty Dozen, 1967), "Reiz rietumos" (1968), Red Sun (1971), The Mechanic (1972), Mr. Majestyk (1974), Death Wish (1974), Hard Times (1975) un 10 to Midnight (1983). Miris 2003. gadā.