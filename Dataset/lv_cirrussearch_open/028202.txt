Šis raksts ir par upi. Par citām jēdziena Rītupe nozīmēm skatīt nozīmju atdalīšanas lapu. Rītupe (saukta arī Ūdrāja, Utreja, Iudrupe) ir Veļikajas pieteka. Upe iztek no Meirānu ezera Rēzeknes novadā pie Bērzgales. Augštece Burzavas paugurainē, Zilupes līdzenumā un Abrenes nolaidenumā. Krievijā, bijušajā Latvijas teritorijā Abrenē upe tek pa Mudavas zemieni uz ziemeļiem. Ietek Veļikajā no kreisa krasta ~10 km lejpus Ostrovas. Lielākā pieteka ir Ludza (Lža). Upei lielākās pietekas Latvijā (labā krasta): Strauja (24 km), Ziblas strauts. Lejpus Abrenes upē ietek Lada (Ledupe). Upe ir stipri līkumaina, ar plašām palienēm un daudzām vecupēm; vietām regulēta. Stipri aizaugusi, galvenokārt ar meldriem un glīvenēm. Daudz parasto upes zivju. Ūdenstūrismam izmantojama no Stiglavas (Mērdzenes pagasts). Upei tuvumā ir Sanktpēterburgas — Varšavas dzelzceļa līnija un autoceļš, kas to vairākkārt šķērso (tai skaitā vienu reizi Latvijas teritorijā kā A13). Kritums Latvijā 49 m (0,74 m/km). Upes senākais nosaukums ir Ūdrāja, kas vēlāk krieviskots uz Utroja un pārtulkots atkal latviski uz Rītupe. Latgaliskais upes nosaukums ir Iudrupe (Ūdru upe).