"Komivojažieris" (persiešu: فروشنده) ir 2016. gada Irānas drāma. Filmas režisors un scenārija autors ir Asgars Farhadi. Galvenās lomas atveido Šahabs Hoseini un Tarane Alidusti. Filmas stāsts ir par precētu pāri, kas tēlo Artura Millera lugā Death of a Salesman. Tajā pašā laikā viņi pārvācās uz jaunu mājokli, kur sievai uzbrūk nezināma persona. Vīrs cenšas noskaidrot vainīgo, kamēr sieva cīnās ar posttraumatisko stresu. Filma filmēta 2015. gada sākumā Teherānā. Filmas pirmizrāde norisinājās 2016. gada Kannu kinofestivālā, kur tā saņēma balvas kategorijās "Labākais scenārijs" un "Labākais aktieris galvenajā lomā". "Komivojažieris" ir saņēmis daudz pozitīvas kritikas, kā arī ieguvis Amerikas Kinoakadēmijas balvu kategorijā "Labākā filma svešvalodā", tomēr Farhadi neieradās uz balvas saņemšanu tādējādi protestējot pret ASV izdoto rīkojumu "Nācijas aizsardzība no ārzemju teroristu iebraukšanas Savienotajās Valstīs".