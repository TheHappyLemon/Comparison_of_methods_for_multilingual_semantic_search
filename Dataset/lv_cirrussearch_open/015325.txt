Pēters Lorre (angļu: Peter Lorre, īstajā vārdā Lāslo Lēvenšteins (ungāru: László Löwenstein); dzimis 1904. gada 26. jūnijā, miris 1964. gada 23. martā) bija mūsdienu Slovākijā (tolaik Austroungārijā) dzimis ebreju izcelsmes austriešu/amerikāņu kinoaktieris. Parastais ampluā - bīstamu ārzemnieku tēli. Pasaules slavu ieguva ar sērijveida slepkavas lomu 1931. gada vācu režisora Frica Langa filmā "M". Spēlējis arī režisora Hičkoka 1934. gada filmā "Cilvēks, kurš pārāk daudz zināja", Hjūstona 1941. gada filmā "Maltas vanags", Kertica 1942. gada "Kasablankā" un Kapras 1944. gada filmā "Arsēns un vecas mežģīnes". Dzimis grāmatveža ģimenē mūsdienu Slovākijā. Četru gadu vecumā zaudēja māti. 1913. gadā ģimene (tēvs apprecējās otrreiz) pārcēlās uz Vīni. 17 gadu vecumā Vīnē sāka aktiera karjeru. Vēlāk pārcēlās uz Breslavu, bet divdesmito gadu beigās - uz Berlīni, kur strādāja pie Brehta. Pēc nacistu nākšanas pie varas izceļoja vispirms uz Parīzi, vēlāk - uz Londonu, kur sadarbojās ar Hičkoku. 1935. gadā devās uz Holivudu, kur nodzīvoja līdz savai nāvei 1964. gadā. Dzīves nogalē cieta no morfīna atkarības.