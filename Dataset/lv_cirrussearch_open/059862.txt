Zamzams (arī Zamzama aka) (arābu: بِئْرُ زَمْزَمَ) ir aka, kas atrodas Mekas Harāma mošejas kompleksā 20 metrus uz austrumiem no islāma svētākās vietas Kaabas. Akas dziļums ir 30 metri un tās ūdens lietošana ir svarīga hādža un umras sastāvdaļa. Islāmā uzskata, ka Zamzams brīnumaini radies, kad Ībrahīma sieva Hādžara tuksnesī meklēja ūdeni savam dēlam Ismaīlam. Akas ūdens tiek pildīts pudelēs un izplatīts visā pasaulē.