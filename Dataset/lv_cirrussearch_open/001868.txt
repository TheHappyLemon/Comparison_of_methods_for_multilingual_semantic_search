BANZARE krasts (angļu: Banzare Coast) ir Vilksa Zemes piekrastes daļa Austrumantarktīdā. Stiepjas no Morzes raga austrumos (66°12′S 130°10′E﻿﻿) līdz Sauterda ragam rietumos (66°32′S 122°5′E﻿﻿﻿). Austrumos robežojas ar Klēras krastu, rietumos — ar Sabrinas krastu. Galvenie ģeogrāfiskie objekti ir krasta austrumu daļu aizņemošais Porpesa līcis, Morija līcis ar Vojejkova šelfa ledāju un Poldinga līcis. Starp Porpesa un Morija līčiem okeānā iestiepjas pussala, ko veido Norta pacēlums ar Gudinafa ragu. Krastu 1930.—1931. gadā no gaisa atklāja Daglasa Mosona vadītā Britu Austrālijas un Jaunzēlandes Antarktiskā izpētes ekspedīcija, kuras vārdā (British Australian and New Zealand Antarctic Research Expedition) tas arī nosaukts.