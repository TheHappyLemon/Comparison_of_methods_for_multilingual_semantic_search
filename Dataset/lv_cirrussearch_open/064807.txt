Parīzes Ziemeļu stacija (franču: Gare du Nord) ir viena no sešām lielajām galvenajām dzelzceļa stacijām Parīzē, Francijā. Atrodas Parīzes ziemeļu daļas 10. rajonā netālu no Austrumu stacijas. Stacijā pietur vilcieni, kas savieno Parīzi un Francijas ziemeļus Parīzes—Lilles līnijā, tāpat ir starptautiskie maršruti uz Beļģiju, Vāciju un Lielbritāniju. Šeit atrodas arī metro stacija un Parīzes vietējo RER vilcienu stacija. Ziemeļu stacija sāka darboties 1846. gadā, 21. gadsimta otrās desmitgades beigās tika uzsākti darbi stacijas paplašināšanai. Ar apkalpotiem 292 miljoniem cilvēku 2019. gadā šī ir noslogotākā dzelzceļa stacija Eiropā.