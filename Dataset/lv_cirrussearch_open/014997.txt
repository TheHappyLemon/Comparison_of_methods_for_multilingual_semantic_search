Brindizi (itāļu: Brindisi, izrunā: [ˈbrindizi]) ir pilsēta Itālijas dienvidaustrumos, Apūlijas reģionā. Atrodas Adrijas jūras krastā. Vēsturiski pilsēta ir bijusi nozīmīgs kultūras un tirdzniecības centrs, jo atrodas ģeogrāfiski piemērotā vietā, kā arī ir laba dabiskā osta. Arī mūsdienās tā ir nozīmīga tirdzniecības osta galvenokārt ar Grieķiju un Tuvajiem Austrumiem. No tautsaimniecības nozarēm ir attīstīta pārtikas rūpniecība, ķīmiskā rūpniecība un enerģijas ražošana.