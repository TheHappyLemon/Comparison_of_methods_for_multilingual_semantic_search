Augstlēkšana ir vieglatlētikas lēkšanas disciplīna, kurā dalībniekiem pēc iespējas augstāk jāpārlec pāri latiņai. Mūsdienās populārākā augstlēkšanas tehnika ir "Fosberija flops" (Fosbury Flop), ko pirmais pielietoja amerikāņu augstlēcējs Diks Fosberijs 20. gadsimta vidū. Augstlēkšana ir viena no vīriešu desmitcīņas un sieviešu septiņcīņas disciplīnām. Augstlēkšana ir iekļauta olimpisko spēļu vieglatlētikas sacensību programmā. Vīrieši olimpiskajās spēlēs sacenšas augstlēkšanā kopš 1896. gada, sievietes — kopš 1928. gada. Pasaules rekords augstlēkšanā vīriešiem ir 2,45 m un pieder Havjeram Sotomajoram no Kubas, uzstādīts 1993. gada 27. jūlijā. Pasaules rekords augstlēkšanā sievietēm ir 2,09 m un pieder Stefkai Kostadinovai no Bulgārijas, uzstādīts 1987. gada 30. augustā. Latvijas rekords augstlēkšanā vīriešiem ir 2,30 m un to 1992. gada 20. jūlijā uzstādīja Normunds Sietiņš. Latvijas rekords augstlēkšanā sievietēm ir 1,97 m un tas pieder Valentīnai Gotovskai, uzstādīts Viļņā 1990. gada 4. augustā.