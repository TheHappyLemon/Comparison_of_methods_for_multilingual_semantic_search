Alītas apriņķis (lietuviešu: Alytaus apskritis) ir vistālāk dienvidos novietotais Lietuvas apriņķis. Tas aizņem lielāko Dzūkijas novada daļu: Alītas, Lazdiju un Varēnas rajonu, Alītas pilsētas un Druskininku pašvaldību teritorijas. Kopš 2010. gada 1. jūlija, kad tika atceltas apriņķu administrācijas, apriņķiem ir tikai teritoriālas un statistiskas funkcijas. Platība — 5425 km2. Robežojas ar Lietuvas Marijampoles, Kauņas un Viļņas apriņķiem, kā arī Baltkrieviju un Poliju. Apriņķī ietilpst 5 pašvaldības: Alītas pilsētas pašvaldība, Alītas rajona pašvaldība, Druskininku pašvaldība, Lazdiju rajona pašvaldība un Varēnas rajona pašvaldība. Apriņķa teritorijā ir daudz mežu — tie aizņem 247,2 tūkstošus ha (44%), bet upes un ezeri aizņem 24,3 tūkstošus ha (4,3%) no visas teritorijas. Cauri apriņķim tek lielākā upe valstī — Nemuna un viena no lielākajām Lietuvas upēm — Merķe. Daudz ezeru, vislielākie: Dusas ezers (2334 ha), Metelis (1290 ha), Žuvints (991,8 ha), Didžulis (912,7 ha), Obelija (572,5 ha), Simnas ezers (245 ha), Giluitis (235 ha). Apriņķa meži bagāti ar sēnēm, savdabīga un unikāla arhitektūra ar autentiskām tautas mākslas tradīcijām. Novads slavens ar lieliski saglabāto ekoloģisku līdzsvaru, tradicionālās saimniecības attīstību, labiem nosacījumiem kājāmgājēju, ūdens un divriteņu tūrismam. Apriņķa teritorijā atrodas pazīstama kūrortpilsēta Druskininki.