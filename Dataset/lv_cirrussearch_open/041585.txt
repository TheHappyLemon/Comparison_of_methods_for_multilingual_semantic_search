Mīkaels Lustigs (zviedru: Carl Mikael Lustig; dzimis 1986. gada 13. decembrī) ir Zviedrijas bijušais futbolists, aizsargs, Zviedrijas futbola izlases dalībnieks. Lielu daļu karjeras pavadījis Skotijas klubā Glāzgovas "Celtic", astoņas reizes kļuvis par Skotijas čempionu. Spēlējis arī Norvēģijas klubā Rosenborg, divreiz uzvarot Norvēģijas līgā, KAA Gent komandā Beļģijā, kā arī Zviedrijas klubos. Karjeru noslēdza Allsvenskan kluba AIK sastāvā. Zviedrijas izlases sastāvā aizvadījis 94 spēles un guvis sešus vārtus. Piedalījies 2018. gada FIFA Pasaules kausā un trīs Eiropas čempionāta finālturnīros (2012, 2016, 2020).