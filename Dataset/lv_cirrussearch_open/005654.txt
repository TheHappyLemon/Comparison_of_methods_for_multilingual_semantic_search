Leisela Marija Džonsa (angļu: Leisel Marie Jones; dzimusi 1985. gada 30. augustā Ketrinā, Austrālijā) ir austrāliešu peldētāja. Piedalījusies četrās Olimpiskajās spēlēs (2000, 2004, 2008, 2012). 2000. gada Vasaras Olimpisko spēļu, kas notika Austrālijas pilsētā Sidnejā, laikā viņa bija 15 gadus veca un izcīnīja 2 sudraba medaļas: 100 m brasā un 4x100 m stafetē. 15 gadu vecumā viņa pameta skolu, lai koncentrētos uz peldēšanu. 2004. gada Olimpiskajā spēlēs Atēnās viņa izcīnīja olimpiskās čempiones titulu 4x100 m stafetē, bija otrā 200 m brasā un izcīnīja bronzas medaļu 100 m brasā. 2008. gada Olimpiskajās spēlēs Pekinā viņa kļuva par čempioni 100 m brasā, 4x100 m stafetē un izcīnīja sudraba medaļu 200 m brasā. 2012. gada Olimpiskajās spēlēs Džonsa izcīnīja sudrabu 4x100 m stafetē. Pasaules čempionātos garajā baseinā viņa ir izcīnījusi 7 čempiones titulus, četras reizes bijusi otrajā vietā, trīs reizes izcīnījusi bronzas medaļu. Pasaules čempionātos īsajā baseinā izcīnījusi 1 sudraba un 1 bronzas medaļu.