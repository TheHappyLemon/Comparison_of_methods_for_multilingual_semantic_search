Dzīvsudraba mantojums. Almadena un Idrija (angļu: Heritage of Mercury. Almadén and Idrija) ir 2012. gadā UNESCO Pasaules mantojuma sarakstā iekļauts objekts, kurā ietilpst vēsturiskās dzīvsudraba raktuvju pilsētas Eiropā - Almadena Spānijā un Idrija Slovēnijā. Almadenā dzīvsudrabs tika iegūts jau antīkās pasaules laikos, bet Idrijā - no 15. gadsimta beigām. Abas pilsētas savulaik bija lielākās dzīvsudraba ieguves vietas pasaulē. Dzīvsudrabu ieguva no dzīvsudraba rūdas — cinobra. Iegūtajam dzīvsudrabam bija liela nozīme Jaunās pasaules zelta un sudraba iegūšanā. Abās pilsētās saglabājušies dzīvsudraba iegūšanas tehnikas pieminekļi un kalnraču dzīves infrastruktūra.