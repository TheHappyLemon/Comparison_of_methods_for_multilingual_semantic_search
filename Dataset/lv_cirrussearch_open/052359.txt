Neņdzjana (ķīniešu: 嫩江, Nèn Jiāng), arī Nonni (mandžūru: ᠨᠣᠨ ᡠᠯᠠ, Non ula), ir upe Ķīnas ziemeļaustrumos, Sunhuadzjanas lielākā pieteka. Sākas Lielā Hingana ziemeļaustrumu priekškalnēs. Plūst dienvidaustrumu virzienā pa Mandžūrijas līdzenumu Heilundzjanas provincē. Ieplūst Sunhuadzjaņā pie Daaņas. Lielākās pietekas ir Taoerhe, Nemorhe, Nuomiņhe, Gaņhe. Kuģojama līdz Cicikarai. Lielākās pilsētas krastos ir Cicikara, Neņdzjana, Daaņa.