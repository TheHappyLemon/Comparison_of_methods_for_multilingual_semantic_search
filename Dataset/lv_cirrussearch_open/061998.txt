Filips Džordžs Nīls (angļu: Philip George Neal, dzimis 1951. gada 20. februārī) ir bijušais Anglijas futbolists un futbola treneris, spēlēja aizsarga pozīcijā, bijis Anglijas futbola izlases dalībnieks. Nīls ir viens no veiksmīgākajiem Anglijas spēlētājiem, savas karjeras laikā ar Liverpool komandu astoņas reizes kļūstot par Anglijas čempionu. Četras reizes ieguvis arī Anglijas Līgas kausu, četras reizes Eiropas kausu un vienu reizi gan UEFA kausu, gan UEFA Superkausu. 1985. gadā kļuvis par Bolton Wanderers spēlējošo treneri. Vadījis arī Coventry City, Cardiff City un Manchester City. Anglijas futbola izlases sastāvā spēlējis no 1976. līdz 1983. gadam, kopumā nospēlējot 50 mačus. Piedalījies 1980. gada Eiropas čempionātā un 1982. gada FIFA Pasaules kausā.