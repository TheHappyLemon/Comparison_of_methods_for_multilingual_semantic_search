Īmons Veids Salivens (angļu: Eamon Wade Sullivan; dzimis 1985. gada 30. augustā Pērtā, Austrālijā) ir austrāliešu peldētājs. Piedalījies trijās Olimpiskajās spēlēs (2004, 2008, 2012). Viņam ir piederējuši četri pasaules rekordi. 2004. gada vasaras olimpiskajās spēlēs viņš bija jaunākais vīrietis Austrālijas delegācijā, tajās viņš uzlaboja savu personisko rekordu individuālajā distancē, kas pavēra viņam iespējas startēt 4x100 m stafetē. 2008. gadā Pekinā viņš izcīnīja divas sudraba un vienu bronzas medaļu. 2012. gadā Londonā viņa augstākais panākums bija 4. vieta 4x100 m brīvā stila stafetē. Pasaules čempionātos garajā baseinā viņš ir izcīnījis divus čempiontitulus, kā arī vienreiz izcīnījis bronzas medaļu. Nāciju Sadraudzības spēlēs viņš ir bijis trīskārtējs čempions, vienas sudraba un bronzas medaļas laureāts.