Šis raksts ir par zvaigzni. Par citām jēdziena Vega nozīmēm skatīt nozīmju atdalīšanas lapu. Vega, pazīstama arī kā Liras Alfa jeb Liras α (α Lyr), ir spožākā zvaigzne Liras zvaigznājā, kā arī piektā spožākā zvaigzne nakts debesīs un ceturtā spožākā Ziemeļu puslodē. Vega ir relatīvi tuva zvaigzne, tā atrodas tikai 25,3 gaismas gadu (7,8 parseku) attālumā no Zemes. Vega kopā ar Arkturu un Sīriusu ir zvaigznes ar vislielāko starjaudu Saules apkārtnē. Astronomi ir plaši pētījuši Vegu, vadoties pēc domas, ka tā ir "iespējams, nākamā nozīmīgākā zvaigzne debesīs pēc Saules". 12 000 gadus pirms mūsu ēras Vega atradās ziemeļos Polārzvaigznes vietā un ap 14 000. gadu mūsu ērā tā atkal atgriezīsies šajā pozīcijā. Vega ir pirmā zvaigzne, izņemot Sauli, kura tika nofotografēta, kā arī iegūtas tās spektra fotogrāfijas. Tā ir arī viena no pirmajām zvaigznēm, kurai tika aprēķināts attālums no Saules, izmantojot paralakses mērījumus. Vega ir bijusi pamatā, lai kalibrētu fotometrisko spožuma skalu, kā arī bija viena no zvaigznēm, kuru izmantoja, lai definētu UBV fotometriskās sistēmas vidējās vērtības.