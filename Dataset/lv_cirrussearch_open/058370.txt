Mateja Kežmans (serbu: Матеја Кежман, dzimis 1979. gada 12. aprīlī) ir bijušais Serbijas futbolists, spēlēja uzbrucēja pozīcijā, bijušais Serbijas un Melnkalnes futbola izlases dalībnieks. Savu karjeru sācis vairākos Serbijas klubos, visspilgtāk spēlējot Partizan komandā. 2000. gadā pārcēlies uz Eredivisie klubu PSV Eindhoven. Savā debijas sezonā Kežmans kļuva par līgas labāko vārtu guvēju un palīdzēja PSV komandai izcīnīt līgas čempionu titulu. 2004—05. gada sezonu pavadījis Anglijas Premjerlīgas komandā Chelsea. Vēlāk spēlējis Atletico Madrid, Fenerbahçe, Paris Saint-Germain, Zenit Saint Petersburg, South China un FC BATE. Dienvidslāvijas/Serbijas un Melnkalnes futbola izlasi Kežmans ir pārstāvējis 2000. gada Eiropas čempionātā un 2006. gada FIFA Pasaules kausā. Pēc spēlētāja karjeras beigām kļuvis par sporta aģentu.