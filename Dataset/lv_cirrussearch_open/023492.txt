Tēbas (sengrieķu: Θῆβαι, Thēbai) bija pilsēta Senajā Ēģiptē, kas atradās apmēram 800 km uz dienvidiem no Vidusjūras, Nīlas upes austrumu krastā mūsdienu Luksoras pilsētā. Tēbas vairākas reizes bija Senās Ēģiptes galvaspilsēta: laikā no 2060. līdz 1785. gadam p.m.ē., no 1580. līdz apmēram 1353. gadam p.m.ē. un no apmēram 1332. līdz 1085. gadam p.m.ē. 88. gadā p.m.ē. Tēbas nopostīja Ptolemaja IX Sotēra karaspēks, lai apspiestu tautas masu sacelšanos. 19. gadsimta pirmajā pusē tika uzsākti arheoloģiskie izrakumi, tikuši atrasti vairāki tempļi, kā arī citas ēkas. 1979. gadā Tēbas un tās nekropole tika iekļauta UNESCO Pasaules mantojuma sarakstā.