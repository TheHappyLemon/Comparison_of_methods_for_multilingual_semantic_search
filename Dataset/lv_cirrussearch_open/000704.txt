Latvijas Republikas Augstākā Padome bija Latvijas parlaments laikā no 1990. gada līdz 1993. gadam. Augstākā Padome tika ievēlēta vienmandāta vēlēšanu apgabalos 1990. gada 18. marta vēlēšanās kā LPSR Augstākā Padome. Tās priekšsēdētājs bija Anatolijs Gorbunovs. 1990. gada 4. maijā Latvijas Republikas Augstākā Padome pieņēma deklarāciju Par Latvijas Republikas neatkarības atjaunošanu, kas paredzēja pārejas periodu neatkarības de facto atjaunošanai līdz 5. Saeimas sasaukšanai. Latvijas neatkarība de facto tika atjaunota 1991. gada 21. augustā pēc Augusta puča. Augstākās Padomes pilnvaras beidzās līdz ar 5. Saeimas pirmo sēdi 1993. gada 6. jūlijā.