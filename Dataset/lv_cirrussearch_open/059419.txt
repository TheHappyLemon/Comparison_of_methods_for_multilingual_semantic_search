"Sinekdoha, Ņujorka" (angļu: Synecdoche, New York) ir 2008. gada ASV postmoderna psiholoģiska drāma. Filmas režisors, scenārija autors un viens no producentiem ir Čārlijs Kaufmans. Filmā galvenās lomas atveido Filips Sīmors Hofmans, Samanta Mortone, Mišela Viljamsa, Katrīna Kīnere, Emilija Votsone, Daiena Vīsta, Dženifere Džeisone Lī, Houpa Deivisa un Toms Nūnens. Filma ir par slimu teātra režisoru (Hofmans), kurš savai jaunajai lugai milzīgā noliktavā izveido Ņujorkas maketu. Pamazām viņa saistība ar reālismu sāk izjaukt robežas starp izdomu un realitāti. Filmas pirmizrāde notika 2008. gada Kannu kinofestivālā. Tā nominēta Zelta palmas zaram. Filma bija finansiāla izgāšanās, iegūstot tikai 4,5 miljonus ASV dolārus pie 20 miljonu budžeta. "Sinekdoha, Ņujorka" saņēma atšķirīgus kritiķu vērtējumus. Kinokritiķis Rodžers Īberts to nodēvēja par desmitgades labāko filmu.