"Lazarete" (angļu: M*A*S*H) ir 1970. gada ASV melnā kinokomēdija, kuras režisors ir Roberts Oltmens. Filmā galvenās lomas atveido Donalds Saterlends, Eliots Gūlds, Toms Skerits, Selija Kelermane, Roberts Djuvals, Rodžers Bouens, Renē Oberžonuā un Deivids Ārkins. Filma balstīta uz Ričarda Hukera 1968. gada grāmatas MASH: A Novel About Three Army Doctors motīviem. Filma attēlo medicīnas personāla vienību, kas Korejas kara laikā atrodas lazaretē (Mobile Army Surgical Hospital). "Lazarete" pirmizrāde notika 1970. gada 25. janvārī. 1970. gada Kannu kinofestivālā tā saņēma Zelta palmas zaru, festivāla augstāko apbalvojumu. Filma tika nominēta piecām Amerikas Kinoakadēmijas balvām, tai skaitā kategorijā labākā filma, iegūstot balvu kategorijā labākais adaptētais scenārijs. 1996. gadā filma tika iekļauta ASV Kongresa bibliotēkas Nacionālajā kinoreģistrā kā "kulturāli, vēsturiski vai estētiski nozīmīga filma". Filma iedvesmoja televīzijas seriālu "Lazarete", kas no 1972. līdz 1983. gadam tika pārraidīts CBS kanālā.