Bjērns Nilss Ūlofs Šifss (zviedru: Björn Nils Olof Skifs; dzimis 1947. gada 20. aprīlī Vansbro, Zviedrijā) ir zviedru dziedātājs, dziesmu autors, aktieris un scenārists. 1962. gadā Bjērns Šifss izveidoja savu pirmo mūzikas grupu Slam Creepers'. Grupa savu darbību beidza 1969. gadā, bet trīs gadus vēlāk Šifss pievienojās jaunai grupai Blåblus. Grupa, izmantojot nosakumu Blue Swede, izdeva singlu Hooked on a Feeling, kas 1974. gadā sasniedza pirmo pozīciju Billboard Hot 100 singlu topā. Blue Swede bija pirmie Zviedrijas mākslinieki, kas sasniedza šo pozīciju. Divus gadus vēlāk mūziķis pameta grupu, lai uzsāktu solo karjeru. 1975. gadā Šifss ierakstīja duetu Med varann ar Anni Fridu Lingstadi viņa 1975. gada albumam Schiffz. Mākslinieks spēlēja šķīrējtiesneša lomu mūzikla "Šahs" konceptalbumā. Viņa ierakstītā dziesma The Arbiter tika izdota kā singls, kā arī izveidots videoklips dziesmai. Šifss arī ierakstīja vairākas demo versijas šim albumam, tai skaitā One Night in Bangkok, kuru vēlāk ierakstīja Murejs Heds un tā kļuva par hitu visapkārt pasaulei, sasniedzot 3. vietu ASV un 1. vietu vairākos Eiropas singlu topos. Šifss nespēlēja lomu mūzikla uzvedumos, tikai mūzikla LP ierakstā. 1984. gadā Povels Ramels izsniedza Bjērnam Šifsam Karamelodiktstipendiet stipendiju. Bjērns Šifss ir divas reizes pārstāvējis Zviedriju Eirovīzijas dziesmu konkursā — 1978. gada konkursā un 1981. gada konkursā. 2000. gadā viņš vadīja Melodifestivalen, Eirovīzijas dziesmu konkursa Zviedrijas atlasi. 2002. gadā viņš izdeva populāru hitu Zviedrijā Håll Mitt Hjärta (latviešu: turi manu sirdi). Dziesma atradās Zviedrijas singlu topā no 2003. gada 27. aprīļa līdz 2006. gada 8. janvārim, kopumā 142 nedēļas.