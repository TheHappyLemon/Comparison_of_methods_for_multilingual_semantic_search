"Fārgo" (angļu: Fargo) ir 1996. gada ASV un Apvienotās Karalistes kriminālkomēdija, kuras veidotāji ir Džoels un Ītans Koeni. Filmā galvenās lomas atveido Frānsisa Makdormanda, Viljams H. Meisijs, Stīvs Bušemi, Hārvs Presnels un Pēters Stormare. Grūtniece, Minesotas štata policiste Mārdža Gundersone (Makdormanda) izmeklē slepkavības uz ceļa, kas norisinās pēc tam, kad auto pārdevējs (Meisijs) nolīgst divus noziedzniekus (Bušemi un Stormare), lai nolaupītu viņa sievu un izspiestu izpirkuma naudu no sava turīgā sievastēva. Filmas pirmizrāde notika 1996. gada Kannu kinofestivālā, Džoels Koens ieguva balvu Prix de la mise en scène (labākā režisora balva). Filmu nominēja arī Zelta palmas zara balvai. Filma guva gan komerciālus, gan kritikas panākumus, īpašu uzmanību veltot brāļu Koenu režijai un scenārijam, kā arī Makdormandas, Meisija un Bušemi sniegumam. "Fārgo" ieguva septiņas Amerikas Kinoakadēmijas balvu nominācijas, ieskaitot labākā filma un labākais režisors, no kurām saņēma divas — labākā aktrise galvenajā lomā (Frānsisa Makdormanda) un labākais oriģinālscenārijs (Brāļi Koeni). 2006. gadā filma tika iekļauta ASV Kongresa bibliotēkas Nacionālais kino reģistrā kā "kulturāli, vēsturiski vai estētiski nozīmīga filma". 1998. gadā Amerikas Kinoinstitūts iekļāva "Fārgo" 100 labāko ASV filmu sarakstā.