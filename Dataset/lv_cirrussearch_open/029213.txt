Kenijas kalns ir augstākais kalns Kenijā un otrais augstākais Āfrikā pēc Kilimandžāro. Kalna augstākās virsotnes ir Batians (5199 m), Nelions (5188 m) un Lenana (4985 m). Kenijas kalns atrodas centrālajā Kenijā 16,5 km uz dienvidiem no ekvatora, aptuveni 150 km uz ziemeļaustrumiem no valsts galvaspilsētas Nairobi. No kalna arī ir cēlies valsts nosaukums. Kalns ir stratovulkāns, kas radies aptuveni pirms 3 miljoniem gadu pēc Lielā Rifta ielejas izveidošanās. Pirms apledošanas kalns bija aptuveni 7000 m augsts, bet vēlāk kalnu klāja ledājs, kura dēļ kalnam ir ļoti erodētas nogāzes un vairākas ledāja kušanas ūdeņu radītas ielejas. Pašlaik uz kalna ir 11 nelieli ledāji, bet ar mežiem apaugušās nogāzes Kenijas iedzīvotājiem ir nozīmīga ūdens resursu ieguves vieta. Šajās nogāzēs ir vairākas dabas zonas. Nogāžu lejasdaļā atrodas dažādi mežu veidi, kuros sastopamas vairākas endēmas sugas. 715 km2 ap kalna centrālo daļu atrodas nacionālais parks, kas iekļauts UNESCO Pasaules mantojuma sarakstā, to katru gadu apmeklē vairāk nekā 16 000 cilvēku.