Augšezers (franču: Lac Supérieur, angļu: Lake Superior) ir lielākais no pieciem Lielajiem ezeriem, pēc virsmas platības lielākais saldūdens ezers pasaulē. Augšezerā pēc tilpuma ietilptu visi pārējie Lielie ezeri. Pēc ūdens tilpuma to pārspēj Baikāls un Tangaņikas ezers. Odžibvu indiāņi ezeru sauc par Gičigami (Gichigami) — ‘lielais ūdens’. Ezera mūsdienu nosaukumi devuši franču ceļotāji 17. gadsimtā, ceļojot uz augšu pa Otavas upi un Hūrona ezeru, atskaitēs to nosaucot par le lac supérieur — ‘ezers augšpus [Hūrona]’. Ezerā ietek vairāk kā 200 upes. Augstumu starpība ar Hūronu ir 7,6 m. Abus ezerus savienojošajā Sentmēri upē ir izbūvētas slūžas. Lielā tilpuma dēļ ūdens apmaiņas periods ezerā ir 191 gads. Ailrojālas sala ir piektā lielākā ezeru sala pasaulē (541 km²). Sentigneisa sala (274 km²) ir divpadsmitā lielākā ezeru sala pasaulē. Ap ezeru atrodas samērā daudz rūdu raktuves un ezers kalpo par lētu transporta ceļu rūdu pārvadāšanai. Relatīvi maz apdzīvotais un maz pārveidotais ezera krasts ir pievilcīgs un ainavisks un ezera krastos atrodas daudz ar tūrismu saistītu uzņēmumu. Ezera dziļāko punktu 406 m dziļumā cilvēks pirmoreiz sasniedza 1985. gadā.