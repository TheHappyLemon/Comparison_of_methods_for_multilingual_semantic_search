Olafurs Stefansons (islandiešu: Ólafur Indriði Stefánsson; dzimis 1973. gada 3. jūlijā Reikjavikā, Islandē) ir profesionāls Islandes handbolists, Islandes handbola izlases dalībnieks. Pašlaik (2011) pārstāv Vācijas handbola Bundeslīgas klubu Rhein-Neckar Löwen. Viņš tiek uzskatīts par vienu no visu laiku izcilākajiem handbolistiem visā pasaulē. Kopā ar Islandes izlasi 2008. gada vasaras olimpiskajās spēlēs izcīnīja sudraba medaļu, vēl piedalījies 2004. un 2012. gada vasaras olimpiskajās spēlēs. Vēl ir izcīnījis 3. vietu 2010. gada Eiropas čempionātā, 4. vietu 2002. gada Eiropas čempionātā un 5. vietu 1997. gada Pasaules čempionātā. 2002. gada Eiropas čempionātā bija turnīra rezultatīvākais spēlētājs. Profesionāļa karjeru uzsāka 1992. gadā Islandes klubā Valur. Četras reizes ticis atzīts par Islandes gada labāko sportistu (2002, 2003, 2008, 2009).