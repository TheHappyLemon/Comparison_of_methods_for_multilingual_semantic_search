Makromolekula (sengrieķu: μακρός, makrós — ‘garš’) jeb polimēra molekula ir molekula ar lielu molekulmasu. Makromolekulas sastāv no vairākām molekulām, kuras savā starpā savienotas, veidojot garu ķēdi. Makromolekulas var būt gan dabiskas izcelsmes, gan mākslīgi veidotas. Bioķīmijā makromolekulas attiecina uz trim grupām — olbaltumvielām (proteīniem), nukleīnskābēm un polisaharīdiem. Makromolekulu ķēdes var būt gan lineāras, gan sazarotas.