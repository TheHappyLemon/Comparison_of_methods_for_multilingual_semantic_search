Svētais Bonaventura (latīņu: Sanctus Bonaventura; dzimis kā Džovanni di Fidanca (Giovanni di Fidanza) 1221. gadā, miris 1274. gada 15. jūlijā) bija viduslaiku franciskāņu sholastisks teologs un filozofs. 1482. gadā kanonizēts, 1587. gadā atzīts par "Baznīcas doktoru", saukts Doctor Seraphicus. 1243. gadā iestājās franciskāņu ordenī un studēja Parīzes universitātē. 1257. gadā ieguva profesora amatu, tajā pašā gadā kļuva par franciskāņu ordeņa vadītāju. Veica reformas ordenī, cita starpā izdodams oficiālo Asīzes Franciska biogrāfiju. Veicināja pāvesta Gregora X ievēlēšanu. 1273. gadā kļuva par kardinālu. Aktīvi piedalījās Otrā Lionas koncila darbā, tomēr pēkšņi mira tā darbības laikā. Vairāki darbi, kas viduslaikos uzskatīti par Bonaventuras sarakstītiem, mūsdienās atzīti par pakaļdarinājumiem.