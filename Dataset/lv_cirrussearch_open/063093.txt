Nišela Nikolsa (angļu: Nichelle Nichols; dzimusi Greisa Della Nikolsa (angļu: Grace Dell Nichols) 1932. gada 28. decembrī, mirusi 2022. gada 30. jūlijā) bija amerikāņu aktrise, dziedātāja un dejotāja. Labāk zināma pēc Niotas Uhuras lomas seriālā "Zvaigžņu ceļš" un seriāla filmu turpinājumos. Nikolsa ar Uhuras atveidojumu aizsāka afroamerikāņu aktrišu piedalīšanos ASV televīzijā. No 1977. līdz 2015. gadam Nikolsa brīvprātīgi veltīja savu laiku NASA programmu veicināšanai un aicināja pieņemt darbā dažādus astronautus, tostarp sievietes un etniskās minoritātes. Strādājusi arī kā balss aktrise un ierunājusi Uhuru vairākos "Zvaigžņu ceļa" animācijas seriālos, tāpat ierunājusi savu tēlu animācijas seriālos "Simpsoni" un "Futurāma". Atveidojusi nelielas lomas dažādās filmās un seriālos, piemēram seriālā "Izredzētie: Pasauli glābjot".