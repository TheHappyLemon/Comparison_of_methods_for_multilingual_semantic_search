Ūdensrozes (Nymphaea) ir viena no piecām ūdensrožu dzimtas ģintīm. Tajā ietilpst divdīgļlapju klases ūdens un purvainu vietu augi ar lielām, peldošām garkātainām lapām un ūdensbaseina gultnē nostiprinātiem resniem sakneņiem. Ūdensrožu lapas ir ādainas, peldošas, ar vaska kārtiņu. Ziedi spilgtās krāsās, vientuļi. Auglis — salikts, ogveidīgs somenis. Ūdensrozes ir plaši izplatītas, visvairāk tropu un subtropu joslā. Ūdensrozes ir iecienīti ūdensaugi gan ziedu, gan lapojuma dēļ, un tām izveidots daudz šķirņu. Ūdenrožu ģints augu mainīguma dēļ viedokļi par sugu skaitu šajā ģintī ļoti atšķiras. Latvijā sastopamas divas ūdensrožu sugas — baltā ūdensroze (Nymphaea alba) un sniegbaltā ūdensroze (Nymphaea candida). Aug stāvošos un lēni tekošos ūdeņos (ezeros, dīķos, upju līčos). Ziedus apputeksnē kukaiņi, pēc apputeksnēšanas zieds iegrimst ūdenī, kur nogatavojas auglis. Ūdensrozes ir Latvijas dekoratīvie augi, vietumis audzē šķirnes ar rožainiem, dzelteniem un sarkaniem ziediem. Pavairo galvenokārt ar sakneņiem.