Jānis Geste (dzimis 1983. gada 3. janvārī Užavā) ir Latvijas žurnālists. 2001. gadā kā skolas "Lielā cerība" absolvējis Ventspils 1. ģimnāziju. Vēlāk studējis Latvijas Universitātes Juridiskajā fakultātē, taču studijas pametis. 2003. gadā sācis strādāt Latvijas Televīzijas Ziņu dienestā par reportieri, vēlāk kļuvis par analītiskā raidījuma "De facto" vadītāju. 2009. gada 13. janvārī, ziņojot par Vecrīgas nemieriem, Gestem trāpīja vandaļu mests bruģakmens. 2012. gadā saņēmis Latvijas Žurnālistu savienības balvu kā viens no labākajiem jaunajiem žurnālistiem. Geste ir vadījis arī dažādas tiešraides, tai skaitā akcijas "Top Latvijas Likteņdārzs!" un "Palīdzēsim talantam". Kopš 2013. gada ir viens no LTV Ziņu raidījuma "Panorāma" vadītājiem. LTV žurnālists vada arī vēlēšanu atspoguļošanai veltītos ziņu speciālizlaidumus un debates (nav uzskaitītas visas satura vienības) — 2014. gada Saeimas vēlēšanām veltītās diskusijas Latvijas pilsētās un novados "Izvēlies nākotni! 100 krēsli" (kopā ar Ingu Spriņģi) 2017. gada Latvijas pašvaldību vēlēšanas (kopā ar Oditu Krenbergu, Lauru Vondu un Dāvi Valdnieku); 2018. gada Saeimas vēlēšanām veltītā pārraide "Vēlēšanu nakts" (kopā ar Ilzi Naglu); 2019. gada Eiropas Parlamenta priekšvēlēšanu diskusijas (kopā ar Inu Strazdiņu); 2020. gada Rīgas domes ārkārtas vēlēšanas (kopā ar Gundaru Rēderu); 2021. gada Latvijas pašvaldību vēlēšanas (kopā ar Ilzi Dobeli un Annu Ūdri).