Bedras kauja (arābu: غزوة بدر, ḡazwatu badr, izrunā: [ɣazwatu badr]) bija kauja starp musulmaņiem no Medīnas un kuraišītiem no Mekas, kas norisinājās 624. gada 15. martā mūsdienu Saūda Arābijas teritorijā pie Bedr Huneinas pilsētas. Šī kauja ir ļoti nozīmīga islāma vēsturē, jo tiek uzskatīta par pirmo lielo musulmaņu uzvaru. Šajā kaujā Muhameda vadītie musulmaņi pieveica kuraišītus, lai gan kuraišītu armija bija daudz lielāka par Muhameda sekotāju karaspēku. Šī kauja nostiprināja Muhameda autoritāti un ietekmi uz musulmaņu kopienu. Islāma vēsturē Bedras kauja tiek minēta kā piemērs, kurā ticīgo vienotība un ticības spēks ņem virsroku pār ļauno.