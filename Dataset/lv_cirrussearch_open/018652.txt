Banduna (indonēziešu: Kota Bandung) ir pilsēta Indonēzijā, Rietumjavas provinces administratīvais centrs. 2010. gadā pilsētā dzīvoja 2,39 miljoni iedzīvotāju, un pēc šī rādītāja tā ir trešā lielākā Indonēzijas pilsēta. Savukārt tās aglomerācijā dzīvoja 7,41 miljoni iedzīvotāju. Pēc šī rādītāja tā ir otra lielākā aglomerācija Indonēzijā. Banduna atrodas Javas salas iekšzemē, aptuveni 140 km uz dienvidaustrumiem no Indonēzijas galvaspilsētas Džakartas. 1810. gadā nīderlandieši tai piešķīra pilsētas statusu. Bandunu ieskauj vulkāniski kalni. Tā ir sundu etniskās grupas kultūras dzīves centrs. Vidēji gaisa temperatūra visu gadu ir 23–24 °C. Nokrišņu daudzums svārstās no 1000 līdz 3500 mm. Vislietainākais periods, līdzīgi kā citur Indonēzijā, ir no novembra līdz aprīlim.