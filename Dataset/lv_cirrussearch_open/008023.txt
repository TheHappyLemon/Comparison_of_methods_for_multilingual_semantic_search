Pitbull, īstajā vārdā Armando Kristians Peress (angļu: Armando Christian Perez), (dzimis 1981. gada 15. janvārī), ir kubiešu izcelsmes amerikāņu reperis. Pirmos lielākos panākumus viņš guva pēc filmas oriģinālmūzikas dziesmas "Oye" atskaņošanas Holivudas kases hitam "2 Fast 2 Furious". Pitbull debijas albums "M.I.A.M.I." iznāca 2004. gadā un Billboard topā sasniedza augsto 14. vietu. Pēc tā sekoja divi mazāk veiksmīgi ieraksti — "El Mariel" (2006) un "The Boatlift" (2007), bet 2009. gadā Pitbull laida klajā savu līdz šim vispopulārāko albumu "Rebelution". No tā nāk arī viņa lielākie hiti — dziesmas "I Know You Want Me (Calle Ocho)" un "Hotel Room Service", kas padarīja Pitbull populāru arī Eiropā. 2010. gada novembrī Pitbull izdeva savu pirmo albumu spāņu valodā — ierakstu "Armando". Bet 2011. gada martā klajā nāca albums "Planet Pit", kurā tika iekļautas dziesmas gan angļu, gan spāņu valodā.