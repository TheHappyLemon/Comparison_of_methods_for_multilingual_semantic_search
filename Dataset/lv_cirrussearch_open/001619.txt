Keipdenisona (angļu: Cape Denison Station), saukta arī «Komonveltbeja» (Commonwealth Bay) vai «Mosona būdas» (Mawson's Huts), ir bijusī austrāliešu polārās ekspedīcijas bāzes stacija Džordža V krastā Austrumantarktīdā. Izvietojusies Denisona ragā Komonvelta līča krastā. Staciju izbūvēja 1912. gadā Daglasa Mosona vadītās Austrālāzijas Antarktiskās ekspedīcijas laikā. Stacija sastāvēja no dzīvojamās ēkas un vairākām speciālām dažādu jomu pētījumu ēkām (magnetogrāfija, astronomija, meteoroloģija u.c.). 1912. gada ziemā stacijā pārziemoja 18 cilvēku komanda, bet otrajā, neplānotajā 1913. gada ziemā — septiņu cilvēku komanda. Kopš tā laika stacija pastāvīgi netiek izmantota. 1931. gadā BANZARE ekspedīcija izkāpa krastā Denisona ragā, lai formāli pieteiktu Lielbritānijas teritoriālās pretenzijas uz Džordža V Zemi. 1978. gadā tika uzstādīta «Granholma būda» (Granholm Hut) lauka zinātnisko partiju nodrošināšanai. 1986. gadā stacijas konservācijas darbu nodrošināšanai tika uzstādīta «Sērensena būda» (Sørensen Hut). 1990. gadā tika uzstādīta automātiskā meteoroloģiskā stacija (67°00’33”S; 142°39’51”E). Keipdenisonas stacija ir viena no sešām tā sauktā "Heroiskā Antarktikas perioda" saglabātajām cilvēka būvētajām struktūrām. Kopš 2004. gada stacijai un tās apkārtnei ir piešķirts Antarktīdas speciāli aizsargāta areāla statuss. Keipdenisonas stacija oficiāli ir atzīta par vējaināko vietu uz planētas jūras līmenī. Katabatiskie vēji šajā apvidū sasniedz lielu ātrumu un spēku ilgstošos laika posmos. 1912. gada maijā tika reģistrēts vēja ātrums 322 km/h (mēneša vidējais vēja ātrums bija 98 km/h). 1913. gadā 22 mēnešu vidējais vēja ātrums bija virs 71 km/h, bet 5.—6. jūlija 12 stundu vidējais vēja ātrums 143,2 km/h, 5. jūlija vienas stundas vidējais vēja ātrums — 154,5 km/h