Nāndors Hidegkuti (ungāru: Nándor Hidegkuti, dzimis 1922. gada 3. martā, miris 2002. gada 14. februārī) bija ungāru futbolists un futbola treneris, spēlēja uzbrucēja pozīcijā, bijis Ungārijas futbola izlases pārstāvis. Lielāko daļu savas karjeras pavadījis MTK Hungária FC komandā ar ko trīs reizes kļuvis par valsts čempionu. 1950. gados kopā ar Ferencu Puškāšu, Zoltānu Ciboru, Šāndoru Kočišu un Jožefu Božiku bijis viens no Ungārijas futbola zelta paaudzes pārstāvjiem. 1953. gadā, spēlējot, mūsdienās pazīstamajā "viltus devītnieka" pozīcijā, guvis hat-trick pret Anglijas futbola izlasi Vemblija stadionā, 6–3 uzvarā. Ungārijas futbola izlases sastāvā piedalījies 1954. un 1958. gada FIFA Pasaules kausā. Kļuvis zelta medaļas ieguvēju 1952. gada vasaras olimpiskajās spēlēs. Hidegkuti vārdā ir nosaukts MTK Hungária stadions.