LMFAO ir amerikāņu elektrohopa, hiphopa un elektroniskās deju mūzika apvienība, kuru 2006. gadā Kalifornijas lielākajā pilsētā Losandželosā izveidoja dīdžeji un reperi Redfoo (īstajā vārdā Stefans Kendals Gordijs, dzimis 1975. gada 3. septembrī) un SkyBlu (Skailers Gordijs, dzimis 1986. gada 23. augustā). Viņi abi ir tuvi radinieki (attiecīgi dēls un mazdēls) leģendārās ierakstu kompānijas "Motown" dibinātājam Berijam Gordijam. Grupas nosaukums LMFAO ir interneta akronīms no angļu valodas frāzes "Laughing My Fucking Ass Off".