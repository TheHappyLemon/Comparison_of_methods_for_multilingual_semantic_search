Deivids Džeimss Arčuleta (angļu: David James Archuleta; dzimis 1990. gada 28. decembrī Maiami, Floridas štatā, ASV) ir amerikāņu popdziedātājs un dziesmu autors. Desmit gadu vecumā viņš uzvarēja Jūtas talantu konkursā un 12 gadu vecumā D. Arčuleta bija Star Search 2 junioru čempions. 2007. gadā dziedātājs bija viens no jaunākajiem Amerikāņu elka septītās sezonas dalībniekiem. 2008. gada maijā viņš sasniedza šova finālu, kurā zaudēja Deividam Kukam. 2008. gada augustā D. Arčuleta izdeva savu pirmo singlu Crush. Divus mēnešus vēlāk mūziķis izdeva debijas albumu David Archuleta. Billboard 200 topā tas debitēja otrajā vietā. ASV tas ir pārdots 750 000 kopijās un vairāk nekā 900 000 kopijās visā pasaulē. 2009. gada oktobrī mākslinieks izdeva Ziemassvētkiem veltītu albumu Christmas from the Heart, taču pēc gada tika izdots trešais studijas albums The Other Side of Down. D. Arčuleta ir saņēmis vairākas Teen Choice balvas.