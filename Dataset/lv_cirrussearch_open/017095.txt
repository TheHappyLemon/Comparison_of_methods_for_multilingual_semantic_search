I Have a Dream ir Mārtina Lutera Kinga 1963. gada 28. augustā sniegta 17 minūtes ilga publiska runa, kurā viņš aicināja izbeigt rasismu ASV. Linkolna memoriāla pakājē marša uz Vašingtonu laikā sniegtā runa, ko klātienē noklausījās apmēram 200 tūkstoši cilvēku, bija izšķirošs brīdis ASV afroamerikāņu pilsonisko tiesību kustībā. Runa tika ierindota 1. vietā 20. gadsimta amerikāņu runu sarakstā.