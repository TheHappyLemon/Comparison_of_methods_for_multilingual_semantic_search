Brāļu Rodrigesu autodroms (spāņu: Autódromo Hermanos Rodríguez) ir motorsporta sacīkšu trase Mehiko, Meksikā. Tā nosaukta par godu Rikardo (1942—1962) un Pedro Rodrigesam (1940—1971). Sākotnējais trases nosaukums bija Magdalena Mišuka autodroms (Autódromo Magdalena Mixhuca), bet pēc Rikardo nāves trasē trenējoties pirmajai, neoficiālajai Meksikas Grand Prix izcīņai, trasi pārdēvēja. Rikardo brālis Pedro gāja bojā pie sacīkšu auto stūres deviņus gadus vēlāk, tas gan notika Norisringas trasē Nirnbergā. Trasē no 1963. līdz 1970. un no 1986. līdz 1992. gadam norisinājās Formula 1 sacīkstes. Trasē notiek NASCAR sacensības. Tajā ir gan ovāls (1,6 km garš), gan arī vairākas sacīkšu trases (ap 4 km). Ovāla trasē notiek tikai Meksikas NASCAR sacīkstes. NASCAR Sprinta kausā šī trase ir viena no retajām, kurā nav ovāla. Kopš 2015. gada šajā trasē atkal norisinās Meksikas Grand Prix Formula 1 posms.