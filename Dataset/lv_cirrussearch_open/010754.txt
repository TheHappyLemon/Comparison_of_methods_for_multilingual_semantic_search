84. Kinoakadēmijas balvas tika pasniegtas 2012. gada 26. februārī Kodak teātrī, Holivudā, ASV. Balvu pasniedza Kino mākslas un zinātnes akadēmija labākajām 2011. gada filmām divdesmit četrās kategorijās. ASV ceremonija tika translēta ABC televīzijas kanālā, ceremonijas producenti ir Braians Greizers un Dons Mišers, kurš ir arī ceremonijas režisors. Balvu pasniegšanu jau devīto reizi vadīja komiķis Billijs Kristels, kaut arī sākotnēji šis pienākums tika uzticēts citam komiķim Edijam Mērfijam, kurš no tā atteicās. Par gada labāko filmu tika atzīta "Mākslinieks". 2011. gada 14. jūnijā Kinoakadēmijas preidents Toms Šeraks paziņoja par izmaiņām, kas skar nominācijas "Labākā filma" atlasi. Turpmāk nominācijā varēs izvirzīt no piecām līdz desmit filmām. 2011. gada 12. novembrī Holivudas un Hailendas centrā norisinājās trešās gadskārtējās Governors Awards balvas pasniegšanas ceremonija. 2012. gada 11. februārī viesnīcā Beverly Wilshire Hotel norisinājās Kinoakadēmijas balvas par tehniskajiem sasniegumiem pasniegšana, ko vadīja Milla Jovoviča. Filma "Mākslinieks" ieguva piecas balvas, tajā skaitā Žans Dižardēns kā labākais aktieris, Mišels Hazanavičuss kā labākais režisors, un nominācijā "Labākā filma". Šī ir pirmā šāda balva mēmajai filmai kopš 1927. gada filmas Wings, kas balvu saņēma 1. Kinoakadēmijas balvas pasniegšanas ceremonijā 1929. gadā. Filma "Hugo" arī saņēma piecas balvas, "Dzelzs lēdija" saņēma divas balvas, kā arī pa vienai balvai saņēma filmas "Iesācēji" (Beginners), "Pēcteči", "Morisa Lesmora kunga fantastiskās lidojošās grāmatas" (The Fantastic Flying Books of Mr. Morris Lessmore), "Meitene ar pūķa tetovējumu" (The Girl with the Dragon Tattoo), "Kalpone", "Pusnakts Parīzē", "Mapeti", "Rango", Saving Face, "Šķiršanās", The Shore un "Nesakautie" (Undefeated).