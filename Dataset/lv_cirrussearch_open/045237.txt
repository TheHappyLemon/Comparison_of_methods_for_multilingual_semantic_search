Emumegi ir augstākais punkts Igaunijas ziemeļu daļas Pandiveres augstienē. Emumegi augstums ir 79 m, absolūtais augstums virs jūras līmeņa ir 166,5 metri. Atrodas Pandiveres augstienes dienvidu malā, 2 km uz ziemeļrietumiem no Emumē (Emumäe) ciema Rietumviru apriņķa Veike-Mārjas apgabalā. Tajā atrodas koka skatu tornis. Tas uzcelts 1997. gadā pēc arhitekta Tīta Hansena projekta. Labos laikapstākļos no tā var pārredzēt apkārtni divu līdz trīsdesmit kilometru attālumā līdz pat Endlas purvājam un Alutaguses mežiem. 21,5 metrus augstajā skatu laukumiņā, kurā vienlaikus var atrasties pat līdz 20 cilvēkiem, iespējams nokļūt, pieveicot 115 pakāpienus pa vītņu kāpnēm. No tā var ērti aplūkot Emumē ainavu rezervātu. Parkā atrodas arī celmu namiņš, saullēkta namiņš, sena kapsēta, kā arī laukumi telšu uzsliešanai un piknikam. Parka apmeklējums ir par maksu, to apsaimnieko un pārvalda Veike-Mārjas pašvaldība. Leģenda vēsta, ka Emumegi kalns radies, Kalevipoega zirgam izkārpot zemi no Pētlas purva. Savu bērnību Emumē ciemā netālu no Emumegi pavadījis igauņu rakstnieks Hugo Raudseps (Viktor Paul Hugo Raudsepp, 1883-1952).