"Kāpa" (angļu: Dune) ir 2021. gada ASV zinātniskās fantastikas filma, kuras režisors ir Denī Vilnēvs. Filmā galvenās lomas attēlo Timotijs Šalame, Rebeka Fērgusone, Oskars Aizeks, Džošs Brolins, Stellans Skašgords, Deivs Batista, Stīvens Makinlijs Hendersons, Zendaja, Čangs Čens, Šerona Dankana Brūstere, Šārlota Remplinga, Džeisons Momoa un Havjers Bardems. Filma ir balstīta uz 1965. gada Frenka Herberta tāda paša nosaukuma romānu. Šī ir "Kāpas" trešā adaptācija pēc Deivida Linča 1984. gada filmas, kas saņēma negatīvu kritiku un bija komerciāla neveiksme, un Džona Harisona 2000. gada miniseriāla. Pēc Paramount Pictures neveiksmīga mēģinājuma izveidot jaunu romāna adaptāciju, Legendary Entertainment 2016. gadā pārpirka filmu un televīzijas tiesības uz romānu. 2017. gada februārī Vilnēvs parakstīja sadarbības līgumu par filmas režisēšanu. Vienošanās ar režisoru paredzēja, ka ražošanas līgumi tiks noslēgti tikai par pirmo filmu, un tikai tad, ja pirmā filma būs finansiāli veiksmīga, tiks uzsākts darbs pie filmas turpinājuma. Filmēšana notika no 2019. gada marta līdz jūlijam Budapeštā, Jordānijā, Norvēģijā un Abū Dabī. Sākotnēji bija paredzēts, ka filma iznāks 2020. gada beigās, taču to aizkavēja COVID-19 pandēmija. Filmas pirmizrāde notika 2021. gada 3. septembrī 78. Venēcijas kinofestivālā. Latvijā filmas pirmizrāde notika 2021. gada 17. septembrī, savukārt ASV kinoteātros un HBO Max filma bija pieejama no 2021. gada 21. oktobra. Kritiķi kopumā filmu novērtēja atzinīgi tās vizuālā attēla, vēriena un ambīciju dēļ, un visā pasaulē filmas ieņēmumi ir vairāk nekā 400 miljoni ASV dolāru ar ražošanas budžetu 165 miljoni ASV dolāru. Nacionālā kritiķu padome to izvēlējās kā vienu no 10 labākajām 2021. gada filmām, kā arī Amerikas Kinoinstitūts to iekļāva savā ikgadējā desmit labāko filmu sarakstā. Filma saņēmusi daudzas balvas un nominācijas, tā saņēma desmit nominācijas 94. Kinoakadēmijas balvai, tostarp kategorijās "Labākā filma" un "Labākais adaptētais scenārijs", un ieguva visvairāk balvas (sešas): "Labākā skaņa", "Labākā oriģinālmūzika", "Labākā montāža", "Labākais mākslinieka darbs", "Labākie vizuālie efekti" un "Labākais operatora darbs". Filmas turpinājuma "Kāpa: Otrā daļa" pirmizrāde notika 2024. gada 1. martā.