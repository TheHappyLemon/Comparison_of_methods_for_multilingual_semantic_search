Monkvīrmutas-Džarovas abatija (angļu: Monkwearmouth–Jarrow Abbey, latīņu: Monasterii Wirimutham-Gyruum) bija Benediktiešu ordeņa 7. gadsimtā dibināts dubultklosteris, kas atradās mūsdienu Sanderlendā, Vīras (Wear) upes ziemeļu krastā, Anglijas ziemeļaustrumos. Klosteris kļuva par izglītības centru, kura citu vidū darbojās Beda Cienījamais. Pēc vikingu uzbrukumiem, 9,. gadsimtā klosteris tika pamests. 14. gadsimtā tas tika atjaunots kā Daremas prorijas filiāle, bet 1536. gadā, līdz ar citiem klosteriem Anglijā, tas tika likvidēts. No klostera saglabājusies Svētā Pētera baznīca (angļu: St Peter's at Wearmouth) — anglosakšu baznīca, kas ir viena no senākajām mūra baznīcām visā Lielbritānijā. Tā celta 674. gadā, no tā laika saglabājies tornis un rietumu siena. Baznīcu rotā vienas no senākajām vitrāžām Anglijā — tās 7. gadsimtā darinājuši kontinentālās Eiropas meistari.