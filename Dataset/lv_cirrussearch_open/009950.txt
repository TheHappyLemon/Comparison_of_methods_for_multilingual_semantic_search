Peters Naurs (dāņu: Peter Naur; dzimis 1928. gada 25. oktobrī, miris 2016. gada 3. janvārī) bija dāņu datorzinātnes pionieris, 2005. gada Tjūringa balvas saņēmējs. Viņš uzlaboja Džona Bekusa izstrādāto bezkonteksta gramatiku pieraksta formu, kas vēlāk tika nosaukta par Bekusa-Naura formu. To izmanto, lai aprakstītu vairuma programmēšanas valodu sintaksi. Viņš deva lielu ieguldījumu ALGOL 60 programmēšanas valodas izstrādē. Karjeru zinātnē viņš sāka astronomijā, 1957. gadā saņemot filozofijas zinātņu doktora grādu, bet pirmā saskarsme ar datoriem noveda pie izpētes jomas maiņas. No 1959. līdz 1969. gadam viņš strādāja Regnecentralen, Dānijas skaitļošanas institūtā, tajā pašā laikā vadot lekcijas Nilsa Bora institūtā un Dānijas Tehniskajā universitātē. No 1969. līdz 1998. gadam Peters bija datorzinātņu profesors Kopenhāgenas Universitātē.