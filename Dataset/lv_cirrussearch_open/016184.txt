Asimetriskā digitālā abonenta līnija (Asymmetric Digital Subscriber Line jeb ADSL) ir digitālās abonēšanas līnijas (DSL) veids, ar ko var veikt ātrāku datu pārraidi vara telefona līnijās nekā parastie tradicionālie balss frekvenču joslas modemi. ADSL atšķiras no mazāk sastopamā simetriskās digitālās abonēšanas līnijas (SDSL). ADSL tehnoloģijā joslas platums un datu pārraides ātrums ir asimetrisks, tas nozīmē, ka ātrums lejupplūsmā (downstream) ir ievērojami augstāks nekā augšupplūsmā (upstream). Pakalpojumu sniedzēji parasti reklamē ADSL kā pakalpojumu patērētājiem, kuriem galvenā ir failu lejupielāde. Teorētiskais datu pārraides ātrums, ko spēj nodrošināt ADSL standarts, ir 8 Mbps lejupplūsmā un 640 kbps augšupplūsmā. Attīstoties ADSL tehnoloģijai, ir radušās jaunas uzlabotas versijas ADSL2 un ADSL2+. ADSL2+ teorētiskais datu pārraides ātrums (laboratorijās sasniegtais) ir 24 Mbps lejupplūsmā un 1024 kbps augšupplūsmā.