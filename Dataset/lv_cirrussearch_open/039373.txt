Kuritiba (portugāļu: Curitiba, izrunā: [kuɾiˈtʃibɐ]) ir pilsēta Brazīlijas dienvidos, Paranas štata administratīvais centrs. Tā ir astotā lielākā valsts pilsēta pēc iedzīvotāju skaita, un lielākā Dienvidu reģionā. 2018. gadā tajā dzīvoja 1,9 miljoni iedzīvotāju. Kuritibas aglomerācijā ietilpst vēl 26 pašvaldības, un kopā ar tām iedzīvotāju skaits sasniedz 3,2 miljonus, kļūstot par septīto lielāko aglomerāciju Brazīlijā. Pilsēta atrodas plakankalnē, aptuveni 900 metrus virs jūras līmeņa, vairāk nekā 110 km no Atlantijas okeāna, 1390 km uz dienvidiem no valsts galvaspilsētas Braziljas. Pilsētu 1693. gadā dibināja portugāļu kolonizatori (bandeirantes). 1853. gadā tika izveidota Paranas provinces, atdalot to no Sanpaulu provinces, un Kuritiba kļuva par provinces administratīvo centru. Kopš tā laika pilsēta, kas pazīstama ar plašajām ielām, piedzīvoja strauju izaugsmi, ko pastiprināja daudzu Eiropas imigrantu ierašanās 19. gadsimtā, galvenokārt tie bija vācieši, poļi, ukraiņi un itāļi. Tieši tāpēc Kuritibā mūsdienās izpaužas kultūras daudzveidība.