Kērnsa (angļu: Cairns) ir pilsēta Kvīnslendā, Austrālijā. Nosaukta par godu Viljamam Kērnsam (William Wellington Cairns), kādreizējam Kvīnslendas gubernatoram. To sākotnēji izveidoja, lai kalpotu kalnračiem, kuri devās uz Hodžkonsona upes zelta atradnēm. Pilsēta panīka, kad tika atrasts vieglāks ceļš no Portdaglasas. Vēlāk tajā vietā radās svarīgs dzelzceļa mezgls un liela osta cukurniedru, zelta, metālu, minerālu un lauksaimniecības preču eksportam no tuvajiem piekrastes apvidiem un Atertona plato reģiona. Pilsēta strauji aug, 2006. gada tautas skaitīšanā tajā bija 122 731 iedzīvotāji. Lielākais ienākumu avots ir tūrisms, kam seko cukura ražošana. Sadraudzības līgums starp Rīgu un Kērnsu parakstīts 1990. gadā un tajā paredzētās sadarbības jomas ir vides aizsardzība, izglītība, sports, tūrisms, mūzika un māksla.