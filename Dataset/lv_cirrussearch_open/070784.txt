2023. gada Āfrikas Nāciju kauss bija 34. Āfrikas Nāciju kausa izcīņa jeb Āfrikas vīriešu futbola izlašu čempionāts. Turnīru rīkoja Āfrikas Futbola konfederācija (CAF), tas notika Kotdivuārā no 2024. gada 13. janvāra līdz 11. februārim. Sākotnēji turnīru bija paredzēts izspēlēt 2023. gada vasarā. Tomēr CAF nolēma, ka nelabvēlīgo laikapstākļu, kas parasti ir šajā laikā Kotduvuārā, dēļ turnīrs tiek pārcelts uz 2024. gada janvāri un februāri, saglabājot nosaukumā gadskaitli 2023. Kotdivuāra Āfrikas Nāciju kausu rīkoja otro reizi, iepriekšējo reizi tas šajā valstī risinājās 1984. gadā. Āfrikas čempionu titulu trešo reizi izcīnīja Kotdivuāras izlase, kas finālā ar 2:1 pieveica Nigēriju. Par turnīra vrtīgāko spēlētāju tika atzīts Nigērijas futbolists Viljams Trosts-Ekongs, labākā vārtsarga balvu saņēma Ronvens Viljamss no Dienvidāfrikas izlases, bet par rezultatīvāko spēlētāju ar 5 vārtiem, iegūstot "Zelta futbolzābaka" balvu, kļuva Ekvatoriālās Gvinejas pārstāvis Emilo Nsue.