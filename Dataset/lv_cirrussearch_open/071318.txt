Edesas grāfiste (latīņu: Comitatus Edessanus, senfranču: Conté de Édese) bija pirmā krustnešu valsts, ko nodibināja Pirmā Krusta karagājiena laikā un kuras galvaspilsēta bija Edesa (tagad Šanliurfa). Tā pastāvēja no 1098. līdz 1146. gadam. Edesas krišana 1144. gadā bija pirmā lielā krustnešu valstu neveiksme un izraisīja Otro Krusta karu. Tomēr visus turpmākos Krusta karus pavadīja stratēģiska nenoteiktība un nesaskaņas. Otrais krusta karš pat nemēģināja atgūt Edesu, uzskatot, ka stratēģiski izdevīgāk ir ieņemt Damasku. Taču kampaņa cieta neveiksmi un Edesa tika zaudēta kristiešiem.