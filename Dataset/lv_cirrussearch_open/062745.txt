Bobs Dilans (dzimis Roberts Alens Cimermans 1941. gada 24. maijā) ir amerikāņu mūziķis: dziedātājs, dziesmu un tekstu autors. Saņēmis 11 Grammy balvas. Par dziesmu filmai "Brīnumzēni" (Wonder Boys, 2000, dziesma Things Have Changed) ieguvis Amerikas Kinoakadēmijas balvu par labāko dziesmu, kā arī Zelta globusa balvu. 2008. gadā apbalvots ar Pulicera balvu nominācijā Special Citations par "dziļo ietekmi uz populāro mūziku un Amerikas kultūru ar liriskajām kompozīcijām, kam raksturīgs ārkārtējs poētisks spēks". 2016. gadā saņēmis arī Nobela prēmiju literatūrā. Žurnāls Rolling Stone 2008. gadā ierindoja Dilanu 7. vietā starp 100 diženākajiem dziedātājiem (100 Greatest Singers), bet 2011. gadā savā visu laiku 100 diženāko mākslinieku sarakstā (100 Greatest Artists) žurnāls viņu ierindoja 2. vietā (pēc The Beatles). Dilana dziesma Like a Rolling Stone tika nosaukta kā visu laiku diženākā dziesma (Greatest Song of all Time). Pārdoto Dilana albumu skaits ir ap 120 miljoni.