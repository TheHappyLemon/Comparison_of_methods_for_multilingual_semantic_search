Filips Andrē "Mikijs" Rurks jaunākais (angļu: Philip Andre "Mickey" Rourke Jr.; dzimis 1952. gada 16. septembrī) ir amerikāņu aktieris, scenārists un bijušais bokseris, kurš galvenokārt filmējies pirmā plāna lomās drāmās un asa sižeta filmās. 1980. gados Rurks spēlēja galveno lomu komēdijdrāmā Diner (1982), drāmā "Izaicinājums" (Rumble Fish, 1983), melnajā kriminālkomēdijā The Pope of Greenwich Village (1984), erotiskajā drāmā "9½ nedēļas" (9½ Weeks, 1986) un saņēma kritiķu atzinību par tēlojumu biogrāfiskā filmā "Dzērājs" (Barfly, 1987) pēc Čārlza Bukovska scenārija un šausmu mistērijā "Eņģeļa sirds" (1987). 1991. gadā Rurks, kurš jaunībā bija trenējies boksā, pameta aktiera darbu un uz laiku kļuva par profesionālu bokseri. Pēc boksera karjeras beigām 1994. gadā Rurks atsāka aktiera nodarbi un filmējās otrā plāna lomās vairākās filmās, ieskaitot drāmas "Lietusvīrs" (The Rainmaker, 1997), komēdijdrāmā Buffalo '66 (1998), trillerī "Noķert Kārteru" (Get Carter, 2000), mistērijā "Solījums" (The Pledge, 2001), komēdijdrāmā "Deva" (Spun, 2002), asa sižeta filmā "Reiz Meksikā" (2003) un asa sižeta spriedzes filmā "Rūdīts ugunī" (2004), spēlējot korumpēta advokāta lomu. 2005. gadā Rurks atgriezās Holivudas aprindās vienā no galvenajām lomām asa sižeta neo-noir spriedzes filmā "Grēku pilsēta", saņemot Čikāgas kinokritiķu asociācijas, Īrijas kino un televīzijas un Tiešsaistes filmu kritiķu biedrības balvu. 2008. gada filmā "Cīkstonis" Rurks tēloja cīkstoni, kura labākie gadi jau sen aiz muguras, par ko saņēma 2009. gada Zelta globusa balvu, BAFTA kino balvu un nomināciju Amerikas Kinoakadēmijas balvai. Pēc tam Rurks piedalījies vairākās komerciāli veiksmīgās filmās, ieskaitot 2010. gada filmas "Dzelzs vīrs 2" un "Neiznīcināmie" un 2011. gada filmā "Nemirstīgie".