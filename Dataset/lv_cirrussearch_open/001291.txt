Eitsa krasts (angļu: Eights Coast) ir Elsvērta Zemes piekrastes daļa Rietumantarktīdā starp Veita ragu Kinga pussalā un Pfrognera ragu Flečera pussalā. Austrumos robežojas ar Braiena krastu, dienvidrietumos — ar Volgrīna krastu. Ziemeļos Eitsa krasta piekrastes daļu aizņem Ebota šelfa ledājs, kas to atdala no Tērstona, Fārvela un citām mazākām salām. Iekšzemē paceļas Džonsa kalni ar augstāko virsotni Andersona kupolu (1475 m). Krasta kopējais garums ir ap 480 km un tas stiepjas no 103°24'W līdz 89°35'W. Krastu pirmoreiz ieraudzīja un izpētīja amerikāņu polārās ekspedīcijas 20. gadsimta 60. gados. Krasts nosaukts par godu amerikāņu ģeologam Džeimsam Eitsam (James Eights), kas 1830. gadā kā pirmais pētījis Dienvidšetlendu salu ģeoloģiju un atklājis tur fosilas koksnes atliekas.