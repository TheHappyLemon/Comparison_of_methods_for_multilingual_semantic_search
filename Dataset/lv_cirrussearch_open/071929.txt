Šingeti (arābu: شنقيط) ir sens ksars (sens, nocietināts tuksneša ciems) Mauritānijas ziemeļdaļā, Sahāras tuksnesī. 1996. gadā kopā ar vēl trijiem ksariem (Tīšītu, Vadānu un Valātu) tika iekļauta UNESCO Pasaules mantojuma sarakstā. Šingeti dibināts 777. gadā, bet no 11. gadsimta attīstījās kā berberu Sahāras tirdzniecības centrs. No 13. gadsimta Šingeti kļuva arī par reliģisko centru, jo tas bija pirmais punkts, kurā apstājās svētceļotāji uz Meku. Šeit nodibinājās islāma skolas, kurās mācīja retoriku, astronomiju, medicīnu un likumdošanu. Daudzus gadsimtus Mauritānija arābu pasaulē bija zināma kā "Šingeti zeme" (Bilad Shinqit).