Īrijas Nacionālā universitāte Golvejā (angļu: National University of Ireland Galway, īru: Ollscoil na hÉireann, Gaillimh) ir 1849. gadā dibināta universitāte Īrijas pilsētā Golvejā, valsts rietumos. Universitāte dibināta kā Golvejas Karalienes koledža (Queen's College Galway), bet gadu vēlāk kļuva par daļu no Īrijas Karalienes universitātes (Queen's University of Ireland). 1908. gadā tā iekļāvās Īrijas Nacionālās universitātes sistēmā kā Golvejas Universitātes koledža (University College Galway). Mūsdienu nosaukums tai ir no 1997. gada. Universitāte sastāv no 5 koledžām un 9 pētniecības institūtiem un centriem. Bijušo un esošo pasniedzēju un studentu vidū ir politiķis Maikls Higinss (Michael D. Higgins), politiķis Enda Kennijs (Enda Kenny), fiziķis Džordžs Stonijs (George Johnstone Stoney), kinoaktieris Mārtins Šīns (Martin Sheen).