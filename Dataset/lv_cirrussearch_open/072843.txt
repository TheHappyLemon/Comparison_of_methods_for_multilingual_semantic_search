Tomāšs Berdihs (čehu: Tomáš Berdych, izrunā: [ˈtomaːʃ ˈbɛrdɪx]; dzimis 1985. gada 17. septembrī) ir bijušais čehu profesionālais tenisists. Profesionāļa karjeru uzsāka 2002. gadā. T. Berdiha labākais sasniegums ATP tūres vienspēļu rangā ir 2015. gada 18. maijā sasniegtā 4. vieta, dubultspēlēs — 54. vieta (2006. gada 10. aprīlis). Viņa treneris bija Martins Štepāneks (Martin Štěpánek). Karjerā T. Berdihs ir uzvarējis 13 ATP vienspēļu turnīros, savukārt Grand Slam turnīros viņa lielākais sasniegums ir fināls 2010. gada Vimbldonas čempionātā. Piedalījies trijās Olimpiskajās spēlēs. 2019. gadā beidza profesionāļa karjeru.