Ziemeļvjetnama, oficiāli Vjetnamas Demokrātiskā Republika, bija valsts Dienvidaustrumāzijā, kas pastāvēja no 1945. līdz 1976. gadam. Valsti Francijas kontrolētajā Vjetnamā 1945. gada 2. septembrī dibināja Ho Ši Mins. Viņa vadītais Vjetmins Pirmajā Indoķīnas karā ieguva kontroli pār Vjetnamas ziemeļu daļu. Vjetnamas kara beigās 1975. gadā Ziemeļvjetnamas armija ar Ziemeļvjetnamas atbalstīto Vjetkongu ieņēma Dienvidvjetnamas galvaspilsētu Saigonu un izveidoja Dienvidvjetnamā Vjetkonga kontrolētu pagaidu valdību. 1976. gadā Dienvidvjetnamas pagaidu valdība un Ziemeļvjetnama apvienojās Vjetnamas Sociālistiskajā Republikā.