Onika Tanja Maraža (angļu: Onika Tanya Maraj; dzimusi 1982. gada 8. decembrī), plašāk pazīstama kā Nikija Mināža (Nicki Minaj), ir amerikāņu ierakstu māksliniece. Uz ASV no dzimtās Trinidādas un Tobāgo pārcēlās piecu gadu vecumā. 2010. gada novembrī izdevusi savu debijas studijas albumu Pink Friday, kas ātri guva komerciālos panākumus, ierindojoties Billboard 200 topa pirmajā vietā un mēnesi vēlāk tiekot sertificēts ar platīna disku pēc RIAA sistēmas. Viņa kļuva par pirmo sievieti solo mākslinieci, kurai vienlaicīgi Billboard Hot 100 topā bijuši septiņi singli. Billboard vērtējumā viņa tika atzīta par 2011. gada uzlecošo zvaigzni. Mināža bija žūrijas sastāvā šova "Amerikāņu elks" divpadsmitajā sezonā. Nikija Mināža ir ieskaņojusi tēlus animācijas filmā "Ledus laikmets 4: Kontinentu dreifs". Viņa ir saņēmusi MTV Europe Music Award, septiņas BET Awards, četras American Music Awards, divas MTV Music Awards, piecas Billboard Music Awards.