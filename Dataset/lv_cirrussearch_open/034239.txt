1000 Forms of Fear ir austrāliešu dziedātājas Sia sestais studijas albums. Tas tika izlaists visā pasaulē 2014. gada 4. jūlijā. Tā izdevēji ir Monkey Puzzle un RCA Records visā pasaulē, kā arī Inertia Records Austrālijā. Dziesmu vārdos stāstīts par dziedātājas cīņu ar narkotiku atkarību un bipolāriem traucējumiem. 1000 Forms of Fear saņēmis galvenokārt pozitīvas atsauksmes no mūzikas kritiķiem, kas slavēja izpildītājas vokālās dotības un dziesmu vārdus. Albums debitēja pirmajā vietā ASV Billboard 200, pirmajā nedēļā pārdodot 52 000 kopiju. Albums arī sasniedza topa augšgalu Austrālijā un Kanādā, kā arī sasniedza top 5 Dānijā, Jaunzēlandē, Norvēģijā, Zviedrijā, Šveicē un Lielbritānijā. Četras albuma dziesmas pārtapa singlos. Tā galvenais singls, Chandelier, kas izdots 2014. gada martā, kļuva par pasaules top-10 singlu; tas arī sasniedza astoto vietu ASV Billboard Hot 100. Big Girls Cry tika izlaists 2014. gada jūnijā. Solo versija dziesmai Elastic Heart, kas sākotnēji bija sadarbība ar The Weeknd un Diplo, tika izlaists 2015. gada janvārī. Fire Meet Gasoline tika izdots kā ceturtais un pēdējais singls Vācijā 2015. gada 19. jūnijā. Oficiālais mūzikas video singlam Chandelier skatīts vietnē YouTube vairāk nekā 1,2 miljardus reižu, un video singlam Elastic Heart skatīts vairāk nekā 600 miljonu reižu. Lai popularizētu albumu, 2014. un 2015. gadā izpildītāja parādījās vairākos televīzijas šovos, tai skaitā The Ellen DeGeneres Show un Jimmy Kimmel Live!, kur ar viņu kopā kā dziedātājas tēls uz skatuves uzstājās jaunā dejotāja Medija Zīglere. 1000 Forms of Fear guva trīs ARIA Mūzikas Balvas 2014. gadā. "Boston Globe" un "Rolling Stone" tas tika minēts kā viens no labākajiem albumiem 2014. gadā. Galvenais singls Chandelier saņēmis četras "Grammy" nominācijas: Gada dziesma, Gada ieraksts, Labākā popa solo uzstāšanās, un Labākais mūzikas video.