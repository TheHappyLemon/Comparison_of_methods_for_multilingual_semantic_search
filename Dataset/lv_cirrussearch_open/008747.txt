Ārons Velss Pīrsols (angļu: Aaron Wells Peirsol; dzimis 1983. gada 23. jūlijā Īrvinā, Kalifornijas štatā, ASV) ir bijušais amerikāņu peldētājs. Viņš pārsvarā piedalījās peldējumos uz muguras. Piedalījies trijās Olimpiskajās spēlēs (2000, 2004, 2008). 2000. gadā Sidnejā viņš izcīnīja sudrabu 200 m peldējumā uz muguras, 2004. gadā Atēnās kļuva par trīskārtēju olimpisko čempionu — 100 un 200 m peldējumos uz muguras, kā arī 4x100 m stafetē. 2008. gadā Pekinā atkārtoja panākumus 100 m peldējumā uz muguras un 4x100 m stafetē (zelti) un izcīnīja sudrabu 200 m peldējumā uz muguras. Pašlaik (2011) viņam pieder Pasaules rekords 100 un 200 m peldējumos uz muguras. 2011. gada februārī viņš paziņoja par karjeras beigām.