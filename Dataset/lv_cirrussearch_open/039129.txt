The Chainsmokers ir amerikāņu DJ un producentu duets, kura sastāvā ir Endrū Tagarts un Alekss Pals. Šis elektroniskās deju mūzikas un popmūzikas duets pirmos panākumus guva 2014. gadā ar singlu #Selfie, kas iekļuva vairāku valstu singlu topos. 2015. gada oktobrī tika izdots The Chainsmokers debijas EP ieraksts Bouquet, kurā tika iekļauta dziesma Roses, kas sasniedza ASV Billboard Hot 100 top 10. Dueta dziesma Don't Let Me Down kļuva par viņu pirmo top 5 singlu ASV un 59. Grammy balvu pasniegšanas ceremonijā ieguva Grammy balvu par labāko deju mūzikas ierakstu. Komerciāli veiksmīgākais The Chainsmokers singls ir Closer, kas ASV nokļuva Billboard Hot 100 pirmajā vietā. Duets ir ieguvis vienu Amerikāņu mūzikas balvu un piecas iHeartRadio mūzikas balvas. 2016. gada novembrī tika izdots The Chainsmokers otrais EP Collage, bet 2017. gada aprīlī duets laida klajā savu pirmo studijas albumu Memories...Do Not Open.