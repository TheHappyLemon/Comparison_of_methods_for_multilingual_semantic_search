Čukču pussala (krievu: Чукотский полуостров) ir pussala Āzijas pašos ziemeļaustrumos Čukotkas autonomajā apvidū. Nosaukums cēlies no pussalu apdzīvojošās tautas čukčiem (senākais krieviskais nosaukums čukčiem bija чукоч — čukoč). Čukču pussalu no ziemeļiem apskalo Austrumsibīrijas un Čukču jūras, no dienvidiem — Beringa jūra. Beringa šaurums atdala Čukču pussalu no Sjūarda pussalas Aļaskā un vienlaicīgi Āziju no Amerikas. Galējais pussalas austrumu punkts Dežņova rags vienlaikus ir arī galējais Āzijas sauszemes punkts. Klimats ir skarbs, piekrastē ir piejūras klimats, iekšējos rajonos — krasi kontinentāls. Ziemas ilgums apmēram 10 mēneši.