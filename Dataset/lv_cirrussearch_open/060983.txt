Deivids Semjuels Pekinpā (angļu: David Samuel Peckinpah, dzimis 1925. gada 21. februārī, miris 1984. gada 28. decembrī) bija amerikāņu kinorežisors un scenārists. Vislabāk pazīstams ar savu režisēto 1969. gada vesternu "Mežonīgais bars" (The Wild Bunch), par ko viņš tika nominēts Amerikas Kinoakadēmijas balvai kategorijā labākais oriģinālscenārijs. Savās filmās attēlotās vardarbības dēļ Pekinpā ieguva iesauku "Asiņainais Sems" (Bloody Sam). Viņa filmu galvenie varoņi bieži ir vientuļnieki vai zaudētāji, kuri dzīves situācijās ir spiesti rīkoties brutāli vai nihilistiski. Pekinpā personība, ko ietekmēja gadiem ilga alkohola un narkotiku lietošana, ietekmēja viņa profesionālo darbību. Daudzu viņa filmu veidošana ietvēra cīņas ar producentiem un komandu, kas kaitēja viņa reputācijai un karjerai. Veidojis arī tādas filmas kā Major Dundee (1965), "Salmu suņi" (1971), The Getaway (1972), Pat Garrett and Billy the Kid (1973), Bring Me the Head of Alfredo Garcia (1974), Cross of Iron (1977) un Convoy (1978).