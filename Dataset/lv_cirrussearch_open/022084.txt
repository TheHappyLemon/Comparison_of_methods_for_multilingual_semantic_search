Liesmas miglājs (arī NGC 2024) ir emisijas miglājs, kurš atrodas aptuveni 1500 gaismas gadu attālumā no Zemes Oriona zvaigznājā, Oriona jostas kreisajā pusē blakus Alnitakam. Liesmas miglājs ir milzīgs putekļu un gāzes mākonis, kurā veidojas jaunās zvaigznes. Miglājs ir daļa no daudz lielāka Oriona molekulārā mākoņa kompleksa. Miglāju šķērso spilgtas un tumšas putekļu joslas, kuras padara to līdzīgu liesmai. Liesmas miglāju izgaismo milzīga O spektra klases zvaigzne IRS2b, kas spožuma ziņā ir līdzīga Oriona jostu veidojošajām zvaigznēm, taču praktiski nav redzama aizsedzošo putekļu dēļ. Zvaigzne izstaro spēcīgu ultravioleto starojumu, kas jonizē miglājā esošo gāzi, radot miglāja spīdumu. IRS2b atrodas miglāja centrā, jaunā zvaigžņu kopā. Līdz 2003. gadam, pirms tika atklāta IRS2b, tika uzskatīts, ka Liesmas miglāju izgaismo Alnitaks, taču šī zvaigzne atrodas uz pusi tuvāk Saulei, kā pats miglājs. Miglāja centrā esošā zvaigžņu kopa satur ~70 nelielas masas zvaigznes un brūnos pundurus, kuru vecums ir ap 500 000 gadiem.