Felāfels vai falafels (arābu: فلافل‎‎; IPA: [fæˈlæːfɪl]) ir tradicionāls arābu ēdiens — eļļā ceptas bumbiņas vai plācenīši. Tiek gatavots no sasmalcinātiem, iepriekš sagatavotiem aunazirņiem, cūkupupām, vai to maisījuma, pievienojot dažādas garšvielas — pētersīli, lapu un sēklu koriandru, ķiploku, sīpolu, sāli, piparus, ķimenes. Pasniedz kā pamatēdienu kopā ar dažādām mērcēm un dārzeņiem, vai arī kā ātro uzkodu, ievietojot to pitā ar dārzeņiem un mērcēm. Plaši izplatīts arābu valstīs Tuvajos Austrumos un Ziemeļāfrikā, Izraēlā, plaši lietots citur pasaulē veģetāriešu un vegānu ēdienkartē.