Alekss Frenks Stivriņš (angļu: Alex Frank Stivrins; dzimis 1962. gada 29. novembrī Linkolnā, Nebraskas štatā) ir bijušais latviešu izcelsmes ASV basketbolists, spēlēja vieglā uzbrucēja pozīcijā. Viņš bija pirmais latviešu izcelsmes basketbolists, kas spēlējis NBA līgā. Viņa tēvs Kazimirs Stivriņš (1921—2008) dzimis Latgalē, Izvaltas pagastā, bēgļu gaitās pametis Latviju Otrā pasaules kara beigās. Pēc Latvijas neatkarības atgūšanas tēvs un dēls Stivriņi ir viesojušies Latvijā. A. Stivriņa meita Lorēna Stivriņa (Lauren Stivrins) ir voljeboliste, pēc NCAA karjeras spēlē profesionāli Itālijā. Augstskolu basketbolā pārstāvēja Kreitona Universitātes un Kolorado Universitātes komandas. 1985. gada NBA draftā viņu Sietlas "SuperSonics" izraudzījās ar kopējo 75. numuru ceturtajā kārtā. Sietlas komandā piedalījās tikai trīs spēlēs, taču pēc vairākiem gadiem atgriezās NBA, aizvadot 19 spēles 4 dažādās komandās. Profesionālā līmenī spēlējis arī vairākās citās valstīs, tostarp Spānijas un Itālijas vadošajās profesionālajās līgās, spēlējis arī CBA. A. Stivriņš tiek uzskatīts par pirmo latviešu basketbolistu NBA. Pirmais Latvijā dzimušais NBA spēlētājs Gundars Vētra 1992. gadā piedalījās vienā spēlē ar A. Stivriņu, taču abi tobrīd, neapzinoties brīža vēsturisko nozīmīgumu, netikās un sarunu neuzsāka.