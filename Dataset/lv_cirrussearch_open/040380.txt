Markuss Rešfords (angļu: Marcus Rashford; dzimis 1997. gada 31. oktobrī) ir Anglijas futbolists. Pašlaik (2023) pārstāv Premjerlīgas klubu Manchester United FC un Anglijas futbola izlasi. Manchester United sastāvā debitēja 2016. gada 25. februārī UEFA Eiropas līgas sešpadsmitdaļfināla atbildes spēlē pret Dānijas klubu FC Midtjylland. Šajā spēlē Rešfords guva 2 vārtus un palīdzēja uzvarēt ar 5:1. Rešfords kļuva par visu laiku jaunāko Manchester United futbolistu, kurš guvis vārtus Eirokausos. Premjerlīgā Rešfords debitēja trīs dienas vēlāk pret Londonas "Arsenal", kurā guva divus vārtus un United uzvarēja 3:2. Rešfords guvis vārtus arī savās debijās Anglijas Līgas kausā un UEFA Čempionu līgā. Manchester United sastāvā ieguvis Anglijas Līgas kausu un UEFA Eiropas līgas trofeju. Anglijas futbola izlasē debitēja spēlē pret Austrāliju, kad guva arī vārtus un palīdzēja Anglijai uzvarēt ar 2:1. Rešfords kļuva par visu laiku jaunāko debitantu, kurš guvis vārtus. Spēlējis 2016. gada Eiropas čempionātā, kā arī 2018. gada FIFA Pasaules kausā. 2020. gadā, par viņa ieguldījumu bērnu bada mazināšanā Apvienotajā Karalistē, viņš tika apbalvots ar Britu impērijas ordeni.