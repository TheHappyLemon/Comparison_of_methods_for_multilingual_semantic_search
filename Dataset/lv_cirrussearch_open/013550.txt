Karpu ģints (Cyprinus) ir karpu dzimtas (Cyprinidae) ģints, kas pieder īsto karpu apakšdzimtai (Cyprininae). Karpu ģints apvieno 24 sugas, no kurām vairākas ir izmirušas vai arī to izdzīvošana ir kritiski apdraudēta. Vislabāk zināmā suga ir karpa. Karpas audzē zivsaimniecībās daudzviet pasaulē, Austrāliju un Dienvidameriku ieskaitot. Lielākā sugu dažādība sastopama Āzijas austrumos, ko uzskata par karpu ģints izcelsmes reģionu. Latvijā sastopama viena karpu ģints suga - karpa (Cyprinus carpio), kas ir iecienīta zivjaudzētavu suga. Dabiskajās Latvijas ūdenstilpēs tā ir sastopama samērā reti. Zivsaimniecībās tiek audzētas gan Eiropas karpas, gan Koi karpas.