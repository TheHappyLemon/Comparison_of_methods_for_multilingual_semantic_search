Lauderi ir apdzīvota vieta Ludzas novada Lauderu pagastā, pagasta centrs. Izvietojušies pagasta centrā Lauderu un Mazā Lauderu ezeru krastā 32,5 km no novada centra Ludzas un 310 km no Rīgas. Apdzīvotā vieta izveidojusies ap bijušās Lauderu muižas centru. 1933. gadā Lauderiem piešķirts biezi apdzīvotas vietas (ciema) statuss. No 1949. gada Lauderu ciema padomes (vēlāk pagasta) centrs. Lauderos atrodas pagasta pārvalde, feldšeru—vecmāšu punkts, kultūras centrs, bibliotēka, bāreņu aprūpes centrs SIA “Bērnu oāze”, pasta nodaļa, Svētā Nikolaja pareizticīgo baznīca un Lauderu Romas katoļu draudzes lūgšanu vieta. No 1862. līdz 2003. gadam Lauderos darbojās skola.