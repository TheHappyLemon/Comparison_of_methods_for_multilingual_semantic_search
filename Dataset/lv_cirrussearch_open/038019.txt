Naidžels Ernests Džeimss Mensels (angļu: Nigel Ernest James Mansell; dzimis 1953. gada 8. augustā, Aptonā virs Severnas, Apvienotajā Karalistē) ir Lielbritānijas sacīkšu pilots. Viņš ir zināms kā 1992. gada Formula 1 un 1993. gada CART čempions. Viņš bija pirmais pilots, kuram izdevās savā debijas sezonā kļūt par CART čempionu, kā arī vienīgais, kurš bija gan F1, gan CART čempions reizē. Viņš ir arī braucis GP Masters, sacīkstēs, kur piedalās izbijuši F1 braucēji. Viņš arī organizēja šīs sacensības. F1 Mensels debitēja Lotus komandā un vairākas reizes kāpa uz goda pjedestāla. Williams komanda uzskatīja Naidželu par talantīgu un parakstīja līgumu ar viņu. Naidžela pirmā sezona Williams bija diezgan veiksmīga un brits divas reizes uzvarēja sacīkstē. 1986. gadā Mensels izcīnīja piecas uzvaras un tikai divus punktus atpalika no čempiona Alēna Prosta. 1987. gadā savainojums pēdējās sacīkstē neļāva viņam cīnīties par titulu ar Nelsonu Pikē un otro gadu pēc kārtas brits palika otrais kopvērtējumā. Nākamais gads bija ļoti neveiksmīgs - Mensels tikai divas reizes spēja finišēt, taču abās reizēs viņš bija otrais. 1989. gadā Mensels devās uz Ferrari. Savā pirmajā sacīkstē viņš uzvarēja, taču ar diskvalifikācijām un izstāšanām bagātā sezonā viņš palika ceturtais. Pēc divām sezonam šajā komandā Naidžels atgriezās Williams un savā otrajā sezonā kļuva par čempionu uzvarot 9 sacīkstēs no 16. 1993. gadā Mensels brauca CART, bet pēc Sennas nāves viņš aizvadīja vēl dažas sacīkstes 1994. gadā. Gadu vēlāk, 1995. gadā viņš divas reizes brauca ar McLaren. 2008. gadā, ESPN viņu novērtēja 24. vietā viņu visu laiku labāko braucēju topā.