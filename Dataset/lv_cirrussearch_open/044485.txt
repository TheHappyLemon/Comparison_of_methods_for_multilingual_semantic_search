"Slendermens" (angļu: Slender Man) ir 2018. gada ASV šausmu filma, kuras režisors ir Silvēns Vaits. Galvenās lomas filmā atveido Džoija Kinga, Džūlija Goldani Telesa, Analisa Bassao, Talita Beitmane un Havjers Botets. Filmas pirmizrāde ASV notika 2018. gada 10. augustā, bet Latvijā — 2018. gada 24. augustā. Filmā kādas Masačūsetsas štata mazpilsētas jaunieši veic rituālu, lai atspēkotu mītu par Slendermenu – garu, slaidu radījumu ar nedabiski garām rokām un bezveidīgu seju, kurš esot vainojams daudzu jauniešu un bērnu pazušanā. Kad viena no jaunietēm noslēpumaini pazūd, viņiem rodas aizdomas, ka meitene varētu būt Slendermena upuris.