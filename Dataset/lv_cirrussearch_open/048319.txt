Austrija piedalījās 2016. gada vasaras olimpiskajās spēlēs, kas notika Riodežaneiro, Brazīlijā. Austrija ir viena no nedaudzajām valstīm, kas ir piedalījusies gandrīz visās vasaras olimpiskajās spēlēs, izņemot 1920. gada vasaras olimpiskās spēles; šīs bija Austrijas 27. vasaras olimpiskās spēles. Austrijas olimpiskās komandas sastāvā 2016. gada vasaras olimpiskajās spēlēs bija 71 sportists (37 vīrieši un 34 sievietes), kuri startēja 22 olimpiskajos sporta veidos. Visvairāk sportistu, 8 sportisti, no Austrijas bija pārstāvēti burāšanā. Pēc 32 gadu pārtraukuma Austrija atkal bija pārstāvēta loka šaušanā, pēc 12 gadu pārtraukuma — airēšanā un svarcelšanā un pēc 8 gadu pārtraukuma — daiļlēkšanā. Šajās olimpiskajās spēlēs Austrija debitēja golfā, kas bija jauns sporta veids olimpiskajās spēlēs. No 71 sportista 29 bija ar iepriekšēju olimpisko spēļu pieredzi, tajā skaitā Ķīnā dzimusī galda tenisa spēlētāja Lu Czja, kura nesa Austrijas karogu olimpisko spēļu atklāšanas ceremonijā. Viņai šīs bija piektās olimpiskās spēles. Austrija Riodežaneiro olimpiskajās spēlēs izcīnīja vienu bronzas medaļu. Šo medaļu izcīnīja burātāji Tomass Zajacs un Tanja Franka. Šī bija arī pirmā bronzas medaļa Austrijai burāšanā. Austrijas karognesēji noslēguma ceremonijā bija burātāji un arī spēļu medaļnieki Tomass Zajacs un Tanja Franka.