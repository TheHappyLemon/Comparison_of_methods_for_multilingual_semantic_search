Mokhadi Kastere Semeņa (angļu: Mokgadi Caster Semenya; dzimusi 1991. gada 7. janvārī) ir Dienvidāfrikas vieglatlēte, startē garā sprinta un vidējo distanču skriešanā (400 m, 800 m, 1500 m — visās šajās distancēs ir nacionālo rekordu īpašniece). Divkārtējā olimpiskā čempione 800 m distancē (2012, 2016), kā arī trīs Pasaules čempionāta zelta medaļu īpašniece (2009, 2011, 2017). Pēc pirmajiem lielajiem panākumiem 2009. gadā tika apšaubīts K. Semeņas dzimums un viņa tika izslēgta no dalības sacensībās, taču drīz tiesības startēt atjaunoja. Vēlākajos gados sportistes dzimuma jautājums diskutēts vairākkārt, līdz 2019. gadā tiesa apstiprināja kā likumīgu Starptautiskās vieglatlētikas federācijas (IAAF) lēmumu, kas liedz sievietēm ar paaugstinātu testosterona līmeni startēt 400 metru līdz jūdzes distancēs. Tādējādi K. Semeņa nevarēs startēt 2019. gada Pasaules čempionātā un aizstāvēt savu titulu.