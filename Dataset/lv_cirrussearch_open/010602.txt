Eliss Kūpers (angļu: Alice Cooper; dzimis Vinsents Deimons Furnjē (Vincent Damon Furnier) 1948. gada 4. februārī) ir amerikāņu rokmūziķis. Viņš ir pazīstams ar giljotīnu, elektrisko krēslu, neīsto asiņu, boa žņaudzējčūšku un bērnu leļļu izmantošanu savos skatuves šovos. Sākotnēji Alice Cooper bija Furnjē vadītās grupas nosaukums. Mūziķis savu solokarjeru uzsāka 1975. gadā, pieņemdams grupas nosaukumu kā savu vārdu. 2008. gadā viņš izdeva savu 19. soloalbumu, kas kopumā bija viņa 26. albums, Along Came a Spider. Karjeras laikā viņš ir eksperimentējis ar vairākiem muzikālajiem žanriem, tai skaitā konceptuālo roku, ārtroku, smago roku, jauno vilni, poproku, eksperimentālo roku un industriālo roku. 2011. gadā oriģinālā Alice Cooper grupa tika uzņemta Rokenrola slavas zālē.