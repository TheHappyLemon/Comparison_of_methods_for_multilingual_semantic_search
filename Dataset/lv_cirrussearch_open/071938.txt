Dinozauru nosaukumi, tāpat kā citu dzīvnieku zinātniskie nosaukumi, tiek veidoti latīņu valodā. Sugas nosaukums sastāv no divām daļām: ģints nosaukuma (ar lielo sākumburtu) un sugas nosaukuma, kas rakstāms ar mazo sākumburtu. Lai gan zinātnē ir pieņemts sugas nosaukt latīņu valodā, tomēr bieži, nosaucot dinozaurus, tiek izmantoti grieķu vārdi, ģeogrāfiskie nosaukumi un īpašvārdi. Reizēm nosaukums raksturo kādu dinozaura sugas vai atrastā fragmenta īpašību. Piemēram, nosaukums Stegosaurus armatus nozīmē "apbruņotā milzu dakstiņķirzaka", jo dzīvniekam uz muguras ir bijušas zvīņas un dzeloņi, bet Ceratosaurus nasicornis nozīmē "ragainā milzu ķirzaka ar deguna ragu", jo dzīvnieks bijis plēsīgs dinozaurs ar lielu ragu uz deguna. Bieži nosaukumā ir norādīta vieta, kur dzīvnieks atrasts, piemēram, Mamenchisaurus hochuanensis atrasts Ķīnā Mamenhi un Hohuanu apvidū, lesotozaurs tika atrasts Lesoto (Āfrikā), bet albertozaurs — Albertā (Kanādā). Dažreiz dinozauru sugu nosaukumos ir ietverti to personu vārdi, kuriem ir īpaši nopelni šo dzīvnieku izpētē. Piemēram, pašus pirmos nosauktos dinozaurus nosauca to attiecīgo atklājēju vārdos. Megalozauru atklāja Viljams Buklends un tam tika dots šāds zinātniskais nosaukums: Megalosaurus bucklandi. Savukārt iguanodonu nosauca Gideona Mandela vārdā, jo to atklāja viņa sieva, attiecīgi — Iguanodon mantelli. Amerikāņu pētnieka Otniēla Čārlza Mārša vārdā nosaukts dinozaurs Othniella. Milzu dinozauram janenšijai ir dots vācu zinātnieka Vernera Janenša vārds. Savukārt Janenšs nosauca lielāko milzu dinozauru Brachiosaurus brancai par godu Berlīnes dabas muzeja direktoram Vilhelmam fon Brankam.