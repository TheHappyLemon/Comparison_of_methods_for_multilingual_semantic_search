Šis raksts ir par autosportistu. Par citām jēdziena Hants nozīmēm skatīt nozīmju atdalīšanas lapu. Džeimss Simons Voliss Hants (angļu: James Simon Wallis Hunt; 1947. gada 29. augusts — 1993. gada 15. jūnijs) bija angļu autosportists, Formula 1 čempions un pilots. Pēc savas sacīkšu karjeras beigām Hants bija sporta komentētājs un biznesmenis. Braukšanas karjeras pirmssākumos Džeimss brauca ar savu ātro, bet pussagruvušo Mini markas auto. Drīz vien viņš tika uz Formula Ford un Formula 3. Viņš kļuva pazīstams par savu agresīvo braukšanas stilu. Džeimss devās uz March komandu, taču tā drīz sabruka un tā nu viņš tika Hesketh Racing. Komanda viņu sākotnēji ieveda Formula 2 sacensībās, taču tur pilots neko labu nesasniedza. Tomēr komandas īpašnieks nolēma, ka jādodas uz F1, jo tur nav īpaši daudz jāpiemaksā salīdzinājumā ar F2 un tās ir augstākas klases sacīkstes. Tika nopirkta March 731 šasija un komanda bija gatava tās pirmajam startam "autosporta karalienē". Komandu gan neņēma par nopietnu, jo konkurenti uzskatīja, ka bariņš trakotāju izstrebj F1 dzīvesveidu. Formula izrādījās ārkārtīgi ātra un dažreiz Hantam izdevās uzrādīt fantastiskus rezultātus, ieskaitot otro vietu ASV. Pirmā uzvara Hantam (un komandai) nāca 1975. gada Nīderlandes GP. Sezonas beigu kopvērtējumā Hants bija ceturtais, taču viņš devās prom no komandas, jo tai bija minimāli līdzekļi. Džeimss kļuva par McLaren pilotu pēc tam, kad Emersons Fitipaldi gāja uz sava brāļa komandu. Viņa pirmā sezona šajā komandā bija viņam visu laiku veiksmīgākā - izcīnot sešas uzvaras sacīkstēs, brits kļuva par pasaules čempionu. Pēc šī notikuma, 1977. gadā viņš izcīnīja trīs uzvaras, taču nākamajās divās sezonās uzrādīja salīdzinoši zemus rezultātus. Savu pēdējo (1979. gada) sezonu brits aizvadīja Wolf komandā. Viņš vēlāk piebiedrojās Marijam Vokeram kā F1 komentētājs Lielbritānijā. 1993. gadā Hants nomira no sirdstriekas, 45 gadu vecumā, dažas stundas pēc tam, kad viņš bildināja Helēnu, savu ilggadējo draudzeni.