Šis raksts ir par sengrieķu filozofu. Par 5. gadsimta baznīcas vēsturnieku skatīt rakstu Sokrats Sholastiķis. Sokrats (grieķu: Σωκράτης (Sōkrátēs); 469—399 p. m. ē.) bija Atēnu filozofs, Platona skolotājs. Sokrats tiek uzskatīts par vienu no rietumu filozofijas pamatlicējiem. Viņš izstrādāja uzskatu pārbaudīšanas metodi — majeutiku jeb vecmātes metodi (t. s. "dzemdināšanas" metodi, ļaujot sarunu dalībniekam pašam nonākt līdz secinājumiem un pārbaudīt tos). Šī dialoga māksla un tās filozofiskais saturs līdz mūsdienām nonākuši pastarpinātā formā, jo pats Sokrats nerakstīja filozofiskus rakstus. Par Sokratu var uzzināt lielākoties no vēlākiem klasikas autoriem, galvenokārt viņa skolnieku Platona un Ksenofonta darbiem, kā arī no viņa laikabiedra Aristofana lugām.