Apendicīts (latīņu: appendicitis) ir apendiksa (aklās zarnas piedēkļa) iekaisums. Apendicīta gadījumā ir nepieciešama neatliekama palīdzība un nekavējoties jāgriežas pie ārsta. Apendicītu bieži ārstē, iejaucoties ķirurģiski, tas ir, apendiksu izgriežot. Ja operācija netiek veikta vai to dara novēloti, tad apendicīts var izraisīt citu orgānu, piemēram, vēderplēves iekaisumu, vai fatālu peritonītu un šoku. Apendicīts ir viena no visbiežāk sastopamajām vēdera slimībām. Apendicītu 1886. gadā pirmo reizi zinātniski aprakstīja amerikāņu ārsts Redžinalds Fics (Reginald Fitz).