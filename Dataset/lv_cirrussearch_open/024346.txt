Kanto reģions (japāņu: 関東地方, Kantō-chihō) ir reģions Honsju salā, Japānā. Reģions sastāv no septiņām prefektūrām (Ibaraki, Točigi, Gumma, Saitama, Čiba, Tokija un Kanagava). Austrumos un dienvidos to apskalo Klusais okeāns. Lielākā reģiona pilsēta ir Tokija. Reģiona kopējā platība ir 32 424 km2, 2010. gada beigās reģionā dzīvoja ap 43 miljoniem iedzīvotāju. Tajā dzīvo viena trešā daļa no Japānas kopējā iedzīvotāju skaita.