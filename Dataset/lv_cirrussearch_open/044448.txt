Edmunds Bērks (angļu: Edmund Burke, dzimis 1729. gada 12. janvārī, miris 1797. gada 9. jūlijā) bija angļu–īru valstsvīrs, rakstnieks, orators, politikas teorētiķis un filozofs. Dzimis Dublinā, 1750. gadā pārcēlies uz dzīvi Londonā un bija parlamenta biedrs no 1765. līdz 1794. gadam. Edmunds Bērks visizteiktāk parlamentā pauda viedokli, ka Lielbritānijas Karalistes tuvredzīgajai koloniālpolitikai Amerikas kolonijās būs negatīvas sekas. Edmunda Bērka kā politikas teorētiķa un filozofa visslavenākais darbs ir "Pārdomas par Franču revolūciju" (1790).