Gīss Hidinks (nīderlandiešu: Guus Hiddink, izrunā: [ˈɣys ˈɦɪdɪŋk]; dzimis 1946. gada 8. novembrī) ir bijušais nīderlandiešu futbolists un pašreizējais futbola treneris. Spēlētāja karjeras laikā spēlējis pussarga pozīcijā. Lielāko karjeras daļu aizvadījis dzimtajā Nīderlandē, pārstāvot De Graafschap, PSV Eindhoven un NEC Nijmegen. Vēl spēlējis ASV klubu Washington Diplomats un Sanhosē "Earthquakes" sastāvos, kuriem ticis izīrēts. 1982. gadā uzsācis trenera karjeru. Trenējis vairākas izlases — Nīderlandi, Dienvidkoreju, Austrāliju, Krieviju un Turciju. Ar Krievijas izlasi sasniedzis 2008. gada Eiropas čempionāta pusfinālu, ar Dienvidkorejas izlasi — 2002. gada FIFA Pasaules kausa 4. vietu un Nīderlandes izlasi — 1998. gada FIFA Pasaules kausa 4. vietu. Ar PSV Eindhoven ir izcīnījis sešus Nīderlandes čempiona titulus. Par treneri Hidinks strādā kopš 1982. gada. Kopš 2020. gada strādā par Kirasao futbola izlases galveno treneri.