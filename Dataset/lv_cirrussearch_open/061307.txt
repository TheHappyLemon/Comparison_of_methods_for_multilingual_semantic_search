Farids Kamilo Mondragons Alī (spāņu: Faryd Camilo Mondragón Alí, dzimis 1971. gada 21. jūnijā) ir bijušais Kolumbijas futbolists, spēlēja vārtsarga pozīcijā, bijis Kolumbijas futbola izlases dalībnieks. Savas karjeras laikā pārstāvējis komandas Kolumbijā, Paragvajā, Argentīnā, Spānijā, Francijā, Turcijā, Vācijā un ASV. Guvis vislielākos panākumus, kā arī visvairāk spēles aizvadījis Turcijas komandā Galatasaray, kur viņš divas reizes kļuva par Turcijas Superlīgas uzvarētāju. Kolumbijas futbola izlases sastāvā debitējis 1993. gadā. Pārstāvējis izlasi 1994., 1998. un 2014. gada FIFA Pasaules kausā, 1992. gada vasaras olimpiskajās spēlēs, divos Copa América un divos CONCACAF Zelta kausa turnīros. 2014. gada 24. jūnijā, 43 gadu un 3 dienu vecumā, Mondragons uzstādīja rekordu, kļūstot par visu laiku vecāko spēlētāju, kurš ir spēlējis FIFA Pasaules kausā. 2018. gadā šo rekordu pārspēja Ēģiptes vārtsargs Esams El Hadari.