"Betmens pret Supermenu: Taisnības rītausma" (angļu: Batman v Superman: Dawn of Justice) ir amerikāņu supervaroņu kinofilma, kuras režisors ir Zeks Sneiders. Filma ir par DC Comics tēliem Betmenu un Supermenu. Filmas "Tērauda vīrs" turpinājums. Filmā sākotnēji Betmens cīnās pret Supermenu, taču vēlāk viņi apvienojas kopīgai cīņai pret citu ļaundari. Galvenās lomas tajā attēlo Henrijs Kevils, Bens Afleks, Gala Gadota, Eimija Adamsa, Lorenss Fišbērns, Daiena Leina, Džesijs Aizenbergs, Džeremijs Aironss, Hollija Hantere. Filmas pirmizrāde notika 2016. gada 19. martā Mehiko. Latvijā filmas pirmizrāde notika 2016. gada 25. martā, taču 23. martā kinoteātrī "Kino Citadele" notika īpašais kinoseanss, kurā atklāja Baltijā modernāko kinozāli Scape. 2014. gadā tika paziņots, ka filmas turpinājums būs par Justice League, kuras režisors būs Sneiders. "Betmens pret Supermenu" ir otrā daļa DC Extended Universe filmu sērijā, kas tiek veidota kā DC Comics atbilde Marvel Cinematic Universe.