"Tumšākā stunda" (angļu: Darkest Hour) ir 2017. gada ASV un Apvienotās Karalistes kopražojuma kara filma. Filmas režisors ir Džo Raits, scenārija autors Entonijs Makartens. Galvenajā lomā ir Gērijs Oldmens, kas atveido Vinstonu Čērčilu, viņa pirmajās premjerministra amata dienās, kad Otrā pasaules kara laikā nacistiskā Vācija iekaro Rietumeiropu un draud iekarot arī Apvienoto Karalisti. Nacistu tuvošanās sadalīja valdību tajos, kas vēlējās noslēgt miera līgumu ar Hitleru, un Čērčilā, kas to nevēlējās. Pārējās lomas atveido Kristīna Skota Tomasa, Lilī Džeimsa, Bens Mendelsons, Stīvens Dileins un Ronalds Pikaps. Filmas pirmizrāde norisinājās 2017. gada 1. septembrī Teluraidas kinofestivālā, kā arī izrādīta 2017. gada Toronto Starptautiskajā kinofestivālā. Kopš 2017. gada 22. novembra ASV tika sākta ierobežota filmas demonstrācija, bet visos ASV kinoteātros to sāka rādīt tā paša gada 22. decembrī, savukārt 2018. gada 12. janvārī norisinājās filmas pirmizrāde Apvienotajā Karalistē. Latvijā filmas pirmizrāde norisinājās 2018. gada 2. februārī. Filmas vispasaules ieņēmumi pārsniedz 147 miljonus US$ un tā ir saņēmusi pozitīvas kritiķu atsauksmes. Daudzi kritiķi norāda, ka šis ir labākais Oldmena tēlojums viņa karjerā. Par šo tēlojumu viņš saņēma Amerikas Kinoakadēmijas balvu, BAFTA kino balvu, Zelta globusa balvu un Ekrāna aktieru ģildes balvu kā labākais aktieris galvenajā lomā. Filma tika nominēta sešās nominācijās 90. Kinoakadēmijas balvai, tostarp arī kā labākā filma, bet ieguva balvas par labāko aktieri galvenajā lomā un labāko grimu un matu sakārtojumu. 71. BAFTA kino balvai filma bija izvirzīta deviņās nominācijās.