Galvenās tjurku valodas ir tjurku valodu saimes lielākā un daudzskaitlīgākā apakšgrupa (otra ir oguru valodas ar vienu dzīvo valodu), kurā ietilpst vismaz 39 dzīvās valodas ar kopējo runātāju skaitu ap 200 miljoniem. Izplatītas plašā reģionā Eirāzijā no Turcijas rietumos līdz Jakutijai ziemeļaustrumos. Lielākās valodas pēc runātāju skaita ir turku valoda (90 miljoni), uzbeku valoda (29 miljoni), azerbaidžāņu valoda (24 miljoni) un kazahu valoda (17 miljoni).