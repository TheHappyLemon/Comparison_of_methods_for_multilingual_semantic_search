Vijas (Cuscuta) ir tīteņu dzimtas (agrāk viju dzimtas) parazītisku augu ģints. Ģintī ir aptuveni 216 sugas. Latvijā sastopama linu vija, mārsila vija, Eiropas vija, kā arī invazīvā lauka vija. Vijām nav lapu un tās nespēj pašas sev radīt hlorofilu, tāpēc tās parazitē uz citiem augiem. Parasti tās ir dzeltenas, oranžas, retāk sarkanas. Pie citiem augiem vijas piestiprinās ar īpašu veidojumu, kas zināms kā haustorija. Ar haustorijām tās piestiprinās pie saimniekorganisma un iegūst sev ūdeni, minerālvielas un organiskās vielas. Vijas ir pielāgojušās dzīvot dažādās vidēs un ir sastopamas gandrīz visā pasaulē, bet vislielākā sugu daudzveidība ir ekvatoriālajā un subekvatoriālajā joslā. Lauksaimniecībā tie ir nevēlami augi, bet no zinātniskā viedokļa ļoti svarīgi ekosistēmu dinamikā.