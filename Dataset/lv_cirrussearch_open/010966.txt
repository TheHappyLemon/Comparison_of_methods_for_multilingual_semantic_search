Starptautiskā Astronomijas savienība (angļu: International Astronomical Union; franču: Union astronomique internationale) — visas pasaules astronomisko organizāciju apvienība. Lemj par astronomisko objektu (piem., zvaigžņu, planētu, asteroīdu) nosaukumiem, klasifikāciju un citām lietām. Starptautiskā Astronomijas savienība ir dibināta 1919. gadā Briselē. Ik pēc trim gadiem uz kopīgu sēdi sanāk Ģenerālā asambleja. Starptautiskās Astronomijas savienības 26. Ģenerālā asambleja notika 2006. gada 14. līdz 25. augustam Prāgā. Galvenais jautājums bija precizēt planētas definīciju, jo pēdējos gados aiz Plutona orbītas ir atklāti jauni objekti, un viens no tiem (2003 UB313) ir pat lielāks par Plutonu. Ar balsošanu tika pieņemts kompromisa lēmums uzskatīt, ka Saules sistēmā ir 8 planētas, bet Plutonu klasificēt kā pundurplanētu. 2012. gada augustā 28. Ģenerālajā asamblejā Pekinā tika pieņemta jauna astronomiskās vienības definīcija ar garumu 149 597 870 700 ± 3 m. Jaunais attālums vairs netiek piesaistīts Saules masai, kura ir mainīga laika gaitā. Bez tam Starptautiskā Astronomijas savienība par astronomiskās vienības simbolu ieteica lietot "au".