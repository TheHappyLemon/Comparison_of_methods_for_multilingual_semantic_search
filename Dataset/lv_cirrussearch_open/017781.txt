Šis raksts ir par 8 bitu operētājsistēmu. Par citām jēdziena GEOS nozīmēm skatīt nozīmju atdalīšanas lapu. GEOS (Graphic Environment Operating System) ir operētājsistēma, kuru izstrādājis ASV uzņēmums Berkeley Softworks (vēlāk GeoWorks) 1980. gadu vidū. Sakotnēji bija paredzēts mākas datoriem Commodore 64. GEOS 1980. gadu otrajā pusē bija otrā pārdotākā grafiskā operētājsistēma pēc MacOS un trešā pārdotākā operētājsistēma pēc MS-DOS un MacOS. 1983. gadā datorinženieris Braiens Douertijs (Brian Dougherty), kas pirms tam bija darbojies videospēļu biznesā, dibināja uzņēmumu The Softworks. Mērķis bija izveidot datorsistēmu Sky Tray, kuru iebūvētu lidmašīnas sēdekļu atzveltnēs. Datori ar 8 bitu procesoru MOS 6502 būtu apgādāti ar šķidro kristālu displeju un membrānas tastatūru. The Softworks izstrādāja operētājsistēmu šiem datoriem. Sky Tray projekts tomēr netika realizēts, jo aviācijā sākās izmaksu griešana. Douertijs meklēja iespējas, kur izmantot izstrādāto programmatūru. Tika atrasts, ka Sky Tray izmantotais procesors MOS 6502 ir savietojams ar MOS 6510, kuru izmantoto populārajā mājas datorā Commodore 64 (C64), bet kuram trūka ērtas operētājsistēmas. Viņi savu izstrādāto operētājsistēmu sāka pielāgot datoram Commodore 64. 1986. gadā uzņēmums, kurš bija pārdēvēts par Berkeley Softworks, datoram Commodore 64 izlaida operētājsistēmu GEOS, kurai bija grafiskā lietotāja saskarne. Kad 1986. gadā Commodore izlaida modifikāciju Commodore 64C, to bieži apgādāja ar GEOS operētājsistēmu. Ar cenu 100 USD par 64C ar Berkeley Softworks operētājsistēmu GEOS izplatījās ļoti strauji salīdzinājumā ar MS-DOS personālajiem datoriem, kuri maksāja vismaz 2000 USD plus 99 USD par Windows 1.0. Vēlāk tika izstrādāta arī GEOS versija datoriem Commodore 128 un Apple II. 1990. gadā uzņēmums izlaida 16 bitu operētājsistēmu PC/GEOS (GeoWorks Ensemble 1.0) IBM PC savietojamiem datoriem. Tā nebija savietojama ar 8 bitu GEOS.