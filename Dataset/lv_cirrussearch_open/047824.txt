Pavels Filips (Pavel Filip; dzimis 1966. gada 10. aprīlī) ir Moldovas politiķis, inženieris. No 2016. līdz 2019. gadam viņš bija Moldovas premjerministrs. Pirms tam viņš ir bijis Moldovas informācijas tehnoloģiju un sakaru ministrs. Pavels Filips 1983. gadā iestājās Kišiņevas politehniskajā institūtā, ko absolvēja 1990. gadā, iegūstot inženiera mehāniķa diplomu. No 1991. līdz 1996. gadam viņš studēja Starptautiskajā menedžmenta institūtā. 1991. gadā Filips sāka strādāt Kišiņevas konfekšu fabrikā Bucuria par kompresoru nodaļas priekšnieku. No 1993. līdz 1994. gadam viņš bija ražošanas nodaļas direktors. No 1998. līdz 2001. gadam Filips bija fabrikas galvenais inženieris. 2001. gadā viņš kļuva par Bucuria direktoru. No 2008. līdz 2011. gadam Filips bija tabakas fabrikas TUTUN-CTC direktors. 2010. gadā Filips iestājās Moldovas demokrātiskajā partijā. 2011. gada 14. janvārī Pavels Filips kļuva par Moldovas informācijas tehnoloģiju un sakaru ministru Vladimira Filata valdībā. Vēlāk viņš saglabāja šo amatu arī Jurie Ljankes, Kirila Gaburiča un Valerju Streleca valdībā. 2016. gada 20. janvārī Moldovas parlaments Pavelu Filipu, kuru izvirzīja Moldovas demokrātiskā partija, apstiprināja par premjerministru. 2019. gada februārī tika ievēlēts parlaments, bet tam ilgu laiku neizdevās izveidot jaunu valdību. 7. jūnijā Konstitucionālā tiesa nolēma, ka būs jārīko jaunas parlamenta vēlēšanas, ja trīs mēnešu laikā (no parlamenta vēlēšanu rezultātu paziņošanas 9. martā) netiks izveidots jauna valdība. 8. jūnijā par premjerministru tika ievēlēta Maija Sandu. Tas notika dienu pēc 90 dienu termiņa laika, bet dienu pirms trīs mēnešu perioda. Tā kā prezidents Igors Dodons neatlaida parlamentu, Konstitucionālā tiesa 9. jūnijā Dodonu atbrīvoja no amata, par prezidenta pienākumu pildītāju ieceļot Pavelu Filipu. Filips parakstīja rīkojumu par parlamenta atlaišanu un paziņoja, ka pirmstermiņa vēlēšanas notiks 6. septembrī. Neatzīstot Konstitucionālās tiesas lēmumu par savu pilnvaru atcelšanu, Dodons atcēla Filipa rīkojumu par parlamenta atlaišanu. 14. jūnijā pēc Nacionālās politiskās padomes sēdes Demokrātiskā partija paziņoja, ka, lai izvairītos no politiskās krīzes, ir pieņēmusi lēmumu atdot varu. Vēlāk Pavela Filipa valdība atkāpās no amata un nodeva varu Maijas Sandas valdībai. 2019. gada 15. jūnijā Konstitucionālā tiesa anulēja savus lēmumus, kas pieņemti no 7. līdz 9. jūnijam.