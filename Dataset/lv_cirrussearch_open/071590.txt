Anonas (Annona) ir anonu dzimtas ģints, kurā ir klasificētas aptuveni 170 koku un krūmu sugas, kuras ir sastopamas Dienvidamerikas un Āfrikas tropos. Personīgos dārzos un komerciāli tiek audzētas septiņas anonu sugas un viens hibrīds to ēdamo augļu dēļ. Vairākas citas sugas arī ir spējīgas ražot ēdamus augļus, taču tās netiek kultivētas. Vairākas sugas tiek izmantotas tautas medicīnā, lai ārstētu dažādas slimības, taču to efektivitāte vēl nav zinātniski pierādīta. Ir konstatēts, ka vairākas anonu sugas satur acetogenīnus.