Venera-3 jeb 3MV-3 № 1 bija PSRS starpplanētu zonde, kuras uzdevums bija izpētīt Veneras atmosfēru ar nolaižamo aparātu. Tā palaista 1965. gada novembrī. Sabojājās neilgi pirms planētas sasniegšanas. Kosmiskajam aparātam bija nolaižamais aparāts 0,9 m diametrā ar masu 337 kg (pēc dažiem avotiem 310 kg). Tam bija paredzēta nolaišanās uz Veneras virsmas ar izpletņa palīdzību. Nolaišanās laikā tika mērīts atmosfēras spiediens, temperatūra un sastāvs. Dati tiktu pārraidīti uz Zemi. Nolaižamajā aparātā bija ievietots 7 cm diametra metālisks Zemes globuss, kura iekšpusē bija vimpelis ar PSRS ģerboņa attēlu. 3MV-3 № 1 tika palaists 1965. gada 16. novembrī 04:19 UTC ar nesējraķeti Molnija no Baikonuras kosmodroma. Pēc tam, kad tas veiksmīgi bija ievadīts starpplanētu trajektorijā, tai dots nosaukums Venera-3. 1965. gada 26. decembrī veikts Venera-3 lidojuma trajektorijas korekcijas manevrs, kas nodrošināja, ka zonde trāpīs Venerā. 1966. gada 16. februārī, neilgi pirms Veneras pārlidojuma, radiokontakts ar Venera-3 tika zaudēts. Pēc automātiskās programmas 1. martā nolaižamajam aparātam bija jāatvienojas no zondes un jāieiet Veneras atmosfērā. 06:56 UTC tam bija jānosēžas uz Veneras virsmas, kas arī visticamāk ir noticis, bet no tā netika saņemti nekādi radiosignāli. Kļūmes izmeklēšanā tika secināts, ka kosmiskais aparāts pārkarsis dzesēšanas sistēmas radiatoru konstrukcijas nepilnību dēļ, līdzīgi kā Venera-2.