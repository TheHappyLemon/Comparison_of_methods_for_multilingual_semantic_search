Ikers Munjains Goņi (basku: Iker Muniain Goñi, dzimis 1992. gada 19. decembrī) ir basku izcelsmes Spānijas futbolists, spēlē uzbrucēja pozīcijā, Spānijas futbola izlases dalībnieks. Kopš 2009. gada Munjains ir La Liga kluba Bilbao "Athletic" spēlētājs. Pašlaik viņš ir arī komandas kapteinis. Visu savu profesionālo karjeru Munjains ir pavadījis Bilbao "Athletic" sistēmā. Munjains ir jaunākais spēlētājs "Athletic" komandas vēsturē, kas visos turnīros ir aizvadījis 400 spēles. 2012. gadā Munjains ar komandu sasniedza UEFA Eiropas līgas finālu. Spānijas futbola izlases sastāvā Munjains ir piedalījies 2012. gada vasaras olimpiskajās spēlēs.