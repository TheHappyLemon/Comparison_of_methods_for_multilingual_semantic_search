Sallija Mārgarita Fīlda (angļu: Sally Margaret Field; dzimusi 1946. gada 6. novembrī) ir amerikāņu aktrise, dziedātāja, producente, režisore, scenāriste. Katrā dekādē kopš 1960. gadiem viņa ir pazīstama ar lomu kādā no populārām filmām vai televīzijas seriāliem. 1960. gados tēlojusi seriālos Gidget (1965—1966) un The Flying Nun (1967—1970); 1970. gados bijusi pazīstama ar lomām filmās Sybil (1976), Smokey and the Bandit (1977) un Norma Rae (1979). 1980. gados tēlojusi filmās Absence of Malice (1981), Places in the Heart (1984) un Steel Magnolias (1989); 1990. gados — Not Without My Daughter (1991), "Mūžīgā aukle" (1993), "Forests Gamps" (Forrest Gump; 1994) un Eye for an Eye (1996). 2000. gados piedalījusies seriālos ER un Brothers & Sisters (2006—2011), 2010. gados — filmās "Apbrīnojamais Zirnekļcilvēks" (The Amazing Spider-Man; 2012) un "Linkolns" (Lincoln; 2012). Aktrises karjeras laikā saņēmusi divas Amerikas Kinoakadēmijas balvas kā labākā aktrise: par lomām filmās Norma Rae un Places in the Heart. Vēl ir saņēmusi trīs Emmy balvas, divas Zelta globusa balvas.