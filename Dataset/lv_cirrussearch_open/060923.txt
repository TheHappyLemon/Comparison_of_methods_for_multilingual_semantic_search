Šklarska Poremba (poļu: Szklarska Poręba, vēsturiski arī Šreiberhava (vācu: Schreiberhau)) ir pilsēta Polijas dienvidrietumos, Lejassilēzijas vojevodistē uz dienvidrietumiem no Jeleņa Guras. Populārs kalnu slēpošanas kūrorts starp Sudetu Karkonošes un Jizeras kalniem. Sens stikla rūpniecības centrs. Līdz 1945. gadam pilsēta ietilpa Vācijā, bet, pamatojoties uz Potsdamas konferences lēmumiem, pilsēta tika piešķirta Polijai, bet pilsētas vācu iedzīvotāji padzīti. 19. gadsimta beigās Šreiberhavā dzīvoja vācu rakstnieks Gerharts Hauptmanis (Gerhart Hauptmann, 1862—1946). 1928. gadā Šreiberhavā notika otrais Eiropas čempionāts kamaniņu sporta, kurā pirmoreiz piedalījās sievietes. 1947. gadā komunistisko partiju līderu konferencē Šklarska Porembā tika nodibināta organizācija Kominform. Pilsētas pievārtē līdz 1989. gadam ieguva urāna rūdu.