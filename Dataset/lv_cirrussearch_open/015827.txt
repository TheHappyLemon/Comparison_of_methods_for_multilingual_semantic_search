2012. gada Beļģijas Grand Prix (oficiālais nosaukums: 2012 Formula 1 Shell Belgian Grand Prix) bija Formula 1 pasaules čempionāta 2012. gada sezonas divpadsmitais posms, kas norisinājās 2. septembrī Beļģijā, Spa trasē. No pirmās starta vietas startēja Džensons Batons, kas bija viņa pirmā pole position kopš viņa pievienošanās McLaren komandai 2010. gadā (iepriekšējā pole position: 2009. gada Monako Grand Prix). No otrās pozīcijas startēja Kamui Kobajaši (Sauber F1). Mirkli pirms starta sāka kūpēt Kobajaši formulas bremzes, un Pastors Maldonado (Williams) izdarīja pāragru startu. Pirms pirmā līkuma Romēns Grožāns (Lotus) aizķēra Luisa Hamiltona formulu, tādējādi izraisot masveida avāriju, kuras rezultātā izstājās čempionāta līderis Alonso, Grožāns, Hamiltons, un Peress. Sacīkstēs uzvarēja Džensons Batons, otrais finišēja Sebastiāns Fetels (Red Bull-Renault), trešais palika Kimi Reikenens (Lotus-Renault). Vadību čempionāta kopvērtējumā saglabāja Fernando Alonso. Pēc sacīkstēm Romēnam Grožānam par sadursmes izraisīšanu tika piespriests 40 000 eiro sods un aizliegums piedalīties nākamajā, Itālijas Grand Prix. Pastors Maldonado saņēma divus 5 starta vietu sodus, kas tika piemēroti nākamajā posmā, par pāragru startu un sadursmes izraisīšanu ar Timo Gloku.