Čārlzs Hārdins Hollijs (angļu: Charles Hardin Holley; dzimis 1936. gada 7. septembrī, miris 1959. gada 3. februārī), pazīstams kā Badijs Hollijs (Buddy Holly), bija amerikāņu dziedātājs, dziesmu autors. Viens no rokenrola pionieriem. Lai arī viņa veiksmīgās karjeras daļa ilga vien pusotru gadu pirms iešanas bojā aviokatastrofā, viņu ir nosaukuši par "vienu no ietekmīgākajiem radošajiem spēkiem rokenrola attīstības sākumā". Viņa darbi un jaunievedumi ir iedvesmojuši un ietekmējuši mūsdienu mūziķus, tostarp The Beatles, Elvisu Kostello, The Rolling Stones, Donu Maklīnu, Bobu Dilanu, Stīvu Vindovu un Ēriku Kleptonu. Hollijs ir viens no pirmajiem 1986. gadā Rokenrola slavas zālē uzņemtajiem cilvēkiem. 2004. gadā laikraksts Rolling Stone ierindoja viņu 13. vietā 100 visu laiku labāko mākslinieku sarakstā.