Apātija ir sajūtu, emociju, interešu trūkums. Tas ir psiholoģisks stāvoklis, kas izpaužas kā vienaldzība vai emociju, piemēram, nemiera, motivācijas vai aizraušanās, apspiešana. Apātijas gadījumā cilvēks savu stāvokli nejūt kā nepatīkamu, taču apātija var novest pie mazkustīguma un prieka un interešu pilnīga zuduma. Visi cilvēki reizēm izjūt apātiju, un tā ir dabiska reakcija uz vilšanos, nomāktību un stresu — apātija ir veids, kā atslēgties no šīm negatīvajām jūtām. Šāda veida apātija parasti ir jūtama tikai īstermiņā, bet dažreiz tā var kļūt par ilgstošu vai pat mūža stāvokli, kas bieži noved pie dziļākām sociālajām un psiholoģiskām problēmām. Pataloģiska apātija visbiežāk izveidojas sakarā ar smagām centrālās nervu sistēmas slimībām vai funkcionāliem nervu sistēmas traucējumiem, piemēram, no Alcheimera slimības, Parkinsona slimības, un psihiskiem traucējumiem, piemēram, šizofrēnijas.