"Zaudētā nedēļas nogale" (angļu: The Lost Weekend) ir 1945. gada ASV drāmas filma, kuras režisors ir Billijs Vailders. Filmā galvenās lomas atveido Rejs Millands un Džeina Vaimena. Filma ir balstīta uz Čārlza Džeksona 1944. gada romāna ar tādu pašu nosaukumu. Filmas sižets seko hroniska alkoholiķa dzeršanai četru dienu garumā. "Zaudētā nedēļas nogale" pirmizrāde notika 1945. gada 29. novembrī. Filma saņēma kritiķu atzinību un guva komerciālus panākumus. To nominēja septiņām Amerikas Kinoakadēmijas balvām, no kurām saņēma četras kategorijās "Labākā filma", "Labākais režisors", "Labākais aktieris galvenajā lomā" (Millands) un "Labākais adaptētais scenārijs". "Zaudētā nedēļas nogale" 1946. gadā, pirmajā Kannu kinofestivālā, saņēma Grand Prix du Festival International du Film balvu, savukārt Millands saņēma balvu kā festivāla labākais aktieris. Tā ir tikai viena no trim filmām, kopā ar "Mārtijs" (Marty, 1955) un "Parazīts" (2019), kas vienā gadā saņēmusi gan Kinoakadēmijas balvu par labāko filmu, gan Kannu kinofestivāla augstāko apbalvojumu. 2011. gadā filmu iekļāva ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filmu".