Īri (īru: Muintir na hÉireann, na hÉireannaigh, na Gaeil, angļu: Irish) ir viena no Eiropas nācijām, kas cēlusies no ķeltiem; Īrijas pamatnācija (87,4%). Tauta izveidojusies, kad Īrijā ieceļoja ķeltu saimes gēlu ciltis, bet kā nācija īri konsolidējušies 19. gadsimtā, kad uzsāka cīņu pret Lielbritānijas impēriju, kā rezultātā ieguva autonomu statusu un vēlāk arī neatkarību. Ārpus Īrijas īri dzīvo Amerikas Savienotajās Valstīs, Apvienotajā Karalistē, Kanādā un citviet. Lai arī kopējais īru skaits tiek lēsts ap 8,5 miljoniem cilvēku, tomēr savu izcelsmi ar īriem pasaulē saista gandrīz desmit reizes lielāks cilvēkus skaits — 80 miljoni. Lielākoties runā angļu valodā, tomēr neliela daļa joprojām izmanto arī seno īru valodu. Pēc ticības katoļi.