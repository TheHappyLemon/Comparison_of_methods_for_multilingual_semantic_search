Latvijas futbola virslīgas 2020. gada sezona bija 46. Virslīgas sezona. Čempionātu organizēja Latvijas Futbola federācija. 2020. gada Latvijas futbola virslīgas ģenerālsponsors bija "Optibet", tāpēc čempionāta oficiālais nosaukums bija "Optibet Virslīga". Virslīgā šajā sezonā piedalījās 10 klubu. Sacensības bija plānots uzsākt 13. martā. Tomēr saistībā ar Latvijā izsludināto ārkārtējo situāciju COVID-19 izplatīšanās dēļ Latvijas Futbola federācija nolēma atlikt visu pieaugušo futbola sacensību, tai skaitā Virslīgas, norisi līdz turpmākam rīkojumam. Noslēdzoties ārkārtējai situācijai, tika pieņemts lēmums Virslīgas sezonu sākt 15. jūnijā. Sezona noslēdzās 29. novembrī. 27. novembrī Latvijas Futbola federācija nolēma atcelt pārspēles starp Virslīgas 9. vietu un 1. līgas 2. vietu. Līdz ar to 9. vietas ieguvēji FK Metta saglabāja vietu Virslīgā. Par Virslīgas čempioniem trešo reizi pēc kārtas kļuva Riga FC futbolisti.