Intelsat 35e (IS-35e) ir Luksemburgā bāzēta uzņēmuma Intelsat EpicNG sērijas sakaru pavadonis. Tas paredzēts sakaru nodrošināšanai Amerikai, Eiropai un Āfrikai. Orbītā palaists 2017. gada jūlijā. Pavadoni izgatavojis ASV uzņēmums Boeing uz platformas Boeing 702MP bāzes. Tam uzstādīti C un Ku joslas raidītāji. Līgums ar Boeing par Intelsat 35e izgatavošanu noslēgts 2014. gada jūlijā. 2012. gada maijā ar SpaceX noslēgts līgums par pavadoņa nogādāšanu orbītā ar nesējraķeti Falcon Heavy. Tas bija SpaceX pirmais Falcon Heavy līgums. Tā kā Falcon Heavy izstrāde aizkavējās, Intelsat 35e palaišanu aizstāja ar Falcon 9, kas derīgās kravas lielās masas dēļ lidotu bez pirmās pakāpes atgriešanas. Intelsat 35e tika palaists 2017. gada 5. jūlijā 23:38 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma LC-39A. Šoreiz pirmā pakāpe netika atgriezta uz zemes. Otrā pakāpe darbojās pietiekami ilgi, līdz tika iztērēta gandrīz visa degviela; pavadonis ievadīts ģeostacionārajā pārejas orbītā. Intelsat 35e izvietots ģeostacionārajā orbītā punktā 34,5° rietumu garuma, nomainot Intelsat 903, kas orbītā palaists 2002. gadā.