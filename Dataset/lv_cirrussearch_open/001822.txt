Nadja Elena Komeneči (rumāņu: Nadia Elena Comăneci, izrunā: [ˈnadi.a koməˈnet͡ʃʲ]; dzimusi 1961. gada 12. novembrī Onešti, Rumānijā) ir bijusī rumāņu vingrotāja, pieckārtējā olimpiskā čempione. Vingrošanā sākusi trenēties sešu gadu vecumā. Pirmoreiz sacensībās viņa startēja 1972. gadā, taču starptautiskās sacensībās viņa pirmoreiz piedalījās 1975. gadā. Divas reizes piedalījusies Olimpiskajās spēlēs (1976, 1980). 1976. gadā Monreālā kļuva par pirmo vingrotāju, kas no tiesnešiem saņēmusi maksimālo vērtējumu (10 balles). Tā kā rezultātu tablo izgatavotājam Omega SA pirms sacensībām tika apstiprināts, ka rezultāts nevar sastāvēt no četriem cipariem (perfektais 10,00 nav iespējams), Komeneči rezultāts tika parādīts kā 1,00, kas sākotnēji izraisīja samulsumu arēnā. Kopumā Olimpiskajās spēlēs izcīnījusi piecas zelta, trīs sudraba un vienu bronzas medaļu. Vēl divas reizes kļuvusi par pasaules čempioni, deviņas — par Eiropas čempioni. Viņa ir viena no populārākajām vingrotājām pasaulē. 2000. gadā Laureus World Sports Academy atzina Komeneči par vienu no 20. gadsimta izcilākajām sportistēm.