Marsels Lisjēns Šarls van Krombrigs (franču: Marcel Lucien Charles Van Crombrugge; dzimis 1880. gada 13. septembrī, miris 1940. gada 23. septembrī) bija beļģu airētājs, olimpiskās sudraba medaļas ieguvējs 1900. gada vasaras olimpiskajās spēlēs. Kā arī vairākkārtējs medaļu ieguvējs Eiropas čempionātā airēšanā. Krombrigs 1900. gada Parīzes olimpiskajās spēlēs startēja airēšanas astoņnieku sacensībās. Viņš bija viens no Beļģijas airētāju komandas Royal Club Nautique de Gand pārstāvjiem. Komanda šajā sacensībā izcīnīja sudraba medaļu. Viņš ir izcīnījis arī 8 medaļas, tostarp 6 zelta, Eiropas čempionātā airēšanā, no 1900. līdz 1906. gadam dažādās disciplīnās.