Katerīne Matilda Svintone (angļu: Katherine Matilda Swinton; dzimusi 1960. gada 5. novembrī) ir britu aktrise. Savas karjeras laikā saņēmusi vairākus apbalvojumus, tai skaitā Amerikas Kinoakadēmijas balvu un BAFTA kino balvu. Tikusi nominēta arī trīs Zelta globusa balvām un piecām Ekrāna aktieru ģildes balvām. Par lomu filmā "Maikls Kleitons" (2007), Svintone saņēma Kinoakadēmijas balvu kā labākā aktrise otrā plāna lomā, kā arī BAFTA kino balvu kā labākā aktrise otrā plāna lomā. Savu karjeru sākusi, piedaloties vairākās britu eksperimentālajās filmās, kā "Karavadžo" (Caravaggio, 1986), The Last of England (1988), War Requiem (1989) un The Garden (1990). Par lomu filmā "Edvards II" (Edward II, 1991), viņa saņēma Venēcijas kinofestivāla Coppa Volpi balvu kā labākā aktrise. Tikusi nominēta Eiropas Kino balvai, par filmu "Orlando" (Orlando, 1992). Svintone tika nominēta arī Zelta globusa balvai, par lomu filmā The Deep End (2001). Vēlāk piedalījusies tādās filmās kā "Vaniļas debesis" (2001), "Adaptācija" (2002), Young Adam (2003), "Konstantīns" (2005), "Neticamais stāsts par Bendžaminu Batonu" (2008), "Džūlija" (Julia, 2008), "Es esmu mīlestība" (2009), We Need to Talk About Kevin (2011), "Izdzīvo tikai mīlētāji" (2013), "Saules apžilbinātie" (2015), "Doktors Streindžs" (2016), "Mirušie nemirst" (2019) un "Atriebēji: Noslēgums" (2019). Pazīstama arī no Vesa Andersona filmām "Mēness lēkta karaļvalsts" (2012), "Viesnīca "Diženā Budapešta"" (2014), "Suņu sala" (2018), "Francijas Vēstnesis" (2021) un "Asteroīdu pilsēta" (2023).