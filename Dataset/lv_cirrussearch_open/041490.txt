Šajā uzskaitījumā apkopoti 1972. gada ziemas olimpisko spēļu medaļnieki. Šīs bija XI ziemas olimpiskās spēles, kas notika Japānas pilsētā Saporo no 1972. gada 3. februāra līdz 13. februārim. Šīs bija pirmās ziemas olimpiskās spēles, kas nenotika Eiropā vai Ziemeļamerikā un tikai trešās olimpiskās spēles, kas nenotika Eiropā vai Ziemeļamerikā. Saporo olimpiskajās spēlēs piedalījās 35 valstis, kuras pārstāvēja 1006 sportisti. Kopumā tika sadalīti 35 medaļu komplekti 10 sporta veidos. 1972. gada Saporo olimpisko spēļu programma neatšķīrās no iepriekšējām, 1968. gada Grenobles olimpiskajām spēlēm. Visvairāk medaļu izcīnīja Padomju Savienības sportisti (16 medaļas), otrajā vietā medaļu kopsummā bija Austrumvācija (VDR) ar 14 medaļām un trešajā vietā Šveice ar 12 medaļām.