Ģeoķīmija ir zinātnes nozare, kas pēta Zemes garozas, hidrosfēras un atmosfēras ķīmisko sastāvu, ķīmisko elementu un to izotopu sadalījuma likumsakarības, iežu, minerālu, dabisko ūdeņu un augsnes veidošanās procesus. Svarīgākie ģeoķīmisko pētījumu virzieni ir: ķīmisko elementu un to izotopu relatīvās un absolūtās izplatības noskaidrošana uz Zemes virsmas un tās iekšienē, ķīmisko elementu sadalījuma un pārneses izpēte dažādās Zemes daļās (garozā, mantijā, hidrosfērā), lai noskaidrotu cēloņus un likumsakarības elementu nevienmērīgai izplatībai, dzīvo vai kādreiz dzīvojušo organismu iedarbības izpēte uz ģeoloģiskiem procesiem (bioģeoķīmija). Saules sistēmas planētu un citu kosmisku objektu ķīmisko sastāvu pēta kosmoķīmija.