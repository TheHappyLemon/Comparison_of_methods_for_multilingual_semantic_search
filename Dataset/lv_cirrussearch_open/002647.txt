FIBA Amerikas čempionāts basketbolā (angļu: FIBA Americas Championship) ir galvenais vīriešu basketbola izlašu turnīrs Amerikā, kurā tiek noteikta kontinenta spēcīgākā valstsvienība. Turnīru organizē FIBA Americas. Līdz 2015. gadam katrs čempionāts bija arī kā kvalifikācijas turnīrs Olimpiskajām spēlēm vai Pasaules čempionātam. Kopš 2017. gada FIBA kontinentālie turnīri vairs nav kā atlase uz Olimpiskajām spēlēm vai Pasaules čempionātiem. Pirmais Amerikas čempionāts basketbolā notika 1980. gadā Puertoriko. Pašreizējie Amerikas čempioni ir ASV izlases spēlētāji. Arī visvairāk uzvaras turnīrā ir izcīnījusi ASV izlase — 7 reizes.