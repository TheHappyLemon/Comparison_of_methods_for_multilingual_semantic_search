Dauningstrīta 10 (angļu: 10 Downing Street) ir Lielbritānijas valdības atrašanās vieta un Valsts kases pirmā lorda (First Lord of the Treasury), kas kopš 1905. gada arī ir Apvienotās Karalistes premjerministrs, oficiālā rezidence un darba vieta. Atrodas Dauningstrītā, Vestminsterā, Londonā. Ēka ir vairāk nekā 300 gadus veca, tajā ir aptuveni 100 istabu. Trešajā stāvā ir premjerministra privātā rezidence. Pārējos stāvos ir darba, konferenču, pieņemšanas telpas. Dauningstrīta 10 atrodas netālu no Bakingemas pils un Vestminsteras pils. Pirmais rezidences iemītnieks bija Roberts Volpols.