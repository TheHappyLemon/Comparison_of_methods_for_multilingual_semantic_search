Relativity Media ir ASV mediju kompānija, kuras sēdeklis atrodas Beverlihilsā, Kalifornijā. To 2004. gadā dibināja Linvuds Spinkss un Raiens Kavanovs. Līdz bankrotam 2015. gada 30. jūlijā tā bija trešā lielākā mazā studija pasaulē. Tā veica pilna apjoma kinostudijas darbus: iegādājās, attīstīja, ražoja un izplatīja filmas. Uzņēmuma partneri un finanšu iestādes, tādas kā Citibank, Merrill Lynch, Deutsche Bank un citas, kopš 2012. gada ir ieguldījušas 20 miljardus ASV dolāru izklaides investīcijās. Relativity Media darbojās arī modes, sporta, digitālajā un mūzikas jomā. 2015. gada 30. jūlijā pēc tiesas prāvām un aizdevuma maksājumu iztrūkuma uzņēmums ASV Bankrota tiesas Ņujorkas dienvidu apgabalam iesniedza pieteikumu par bankrotu. Kā rezultātā uzņēmums sāka pārdot iepriekš iegādātās filmu idejas, tostarp "Sufražiste" (Suffragette), Jane Got a Gun, The Bronze, "Visums starp mums" (The Space Between Us), Solace, Kidnap, "Pirms es pamostos" (Before I Wake), Animal Crackers, "Dūzis" (Shot Caller) un The Secret Scripture. Uzņēmums izkļuva no bankrota 2016. gada martā, bet 2018. gada maijā tas atkal iesniedza bankrota pieteikumu. Studija joprojām ir atvērta uzņēmējdarbībai, un tagad to vada tās jaunais mātesuzņēmums UltraV Holdings.