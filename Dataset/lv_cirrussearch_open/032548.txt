Termins (latīņu: terminus — ‘robeža’) ir konkrētas tematiskās jomas (zinātnes, tehnoloģiju, mākslas), speciālās nozares jēdziena vārdisks apzīmējums – vārds vai vārdkopa. Termini radušies līdz ar nepieciešamību nosaukt kādas jomas jēdzienus. Apzināta, sistēmiska terminrade atsevišķās zinātnes nozarēs (piemēram, bioloģijā, ķīmijā, fizikā) sākusies 18. gadsimtā un, attīstoties dažādām nozarēm, turpinājusies nākamajos gadsimtos. 20. gadsimta sākumā terminoloģijā iesaistījās tehnisko zinātņu speciālisti.