Sēdošais Bizons (lakotu: Tȟatȟáŋka Íyotake, arī Slon-he - "Lēnais"; dzimis ap 1831. gadu, miris 1890. gada 15. decembrī) bija hunkpapa lakotu cilts virsaitis. Dzimis netālu no Grandriveras, Dakotas dienvidos un nogalināts Standing Rock Indian rezervātā aresta laikā. Viņš Amerikas pamatiedzīvotāju vēsturē ir visplašāk pazīstams ar uzvaru Mazās Bighornas kaujā pret pulkvedi Džordžu Ārmstrongu Kasteru un ASV 7. Jātnieku vienību 1876. gada 25. jūnijā, kad piepildījās Sēdošā Bizona pareģojums par uzvaru. Vairākus mēnešus pēc kaujas Sēdošais Bizons aizbēga uz Vūdmauntainu, Saskačevanu. Kanādā viņš palika līdz 1881. gadam, kad pārtikas trūkums piespieda padoties amerikāņu spēkiem. Taču neliela daļa hunkapapa lakotu ar virsaiti Vambli Gči priekšgalā palika Vūdmauntainā. Pēc atgriešanās ASV, Sēdošais Bizons īsu brīdi piedalījās Bufalo Bila Mežonīgo Rietumu šovā.