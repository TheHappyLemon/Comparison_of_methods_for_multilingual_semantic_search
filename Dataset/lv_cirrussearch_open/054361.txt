Režē "Rūdolfs" Bauers (ungāru: Rezső ("Rudolf") Bauer; dzimis 1879. gada 2. janvārī, miris 1932. gada 9. novembrī) bija ungāru vieglatlēts, olimpiskais čempions diska mešanā 1900. gada vasaras olimpiskajās spēlēs. Viņš ir dzimis Budapeštā. No 1895. līdz 1898. gadam bija sporta kluba Budapesti Torna Club biedrs, sacenšoties vieglatlētikā, cīņas sportā, airēšanā un futbolā. 1898. gadā Bauers sāka studijas Budapeštas Universitātē, bet 1899. gadā viņš pārgāja uz Maģarovarašas Ekonomikas akadēmiju, kas tagad ir Šečeņi Ištvāna Universitātes daļa, Ģērā. Bauers diska mešanas sacensībās 1900. gada olimpiskajās spēlēs ieguva zelta medaļu. Viņa rezultāts bija 36.04 metri, kas reizē bija arī jaunais olimpiskais rekords šajā disciplīnā. Viņš bija arī pirmais Ungāriju pārstāvošais sportists, kurš vieglatlētikā izcīnīja olimpisko zelta medaļu. Pēc atgriešanās no Parīzes olimpiskajām spēlēm Bauers sacensībās stasrtēja ļoti reti. Pēc studiju pabeigšanas akadēmijā, viņš pārcēlās uz fermu Sošēra ciematā netālu no Dunatetetlenas, kur viņš 1932. gada 9. novembrī, 53 gadu vecumā nomira.