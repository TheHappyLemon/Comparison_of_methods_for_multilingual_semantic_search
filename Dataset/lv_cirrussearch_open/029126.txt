Tour of California (Amgen Tour of California) ir ikgadējas profesionālas šosejas riteņbraukšanas daudzdienu sacensības UCI America Tour un ASV profesionālās riteņbraukšanas tūres kalendārā. Pirmoreiz tās notika 2006. gada 19. februārī. Astoņu dienu sacensībās tiek veikta 1045–1126 km distance Kalifornijas štatā. Sacensības parasti sākas Nevadas pilsētā, virzoties caur sekvoju mežiem, vīna laukiem un gar Klusā okeāna krastu, finišējot Kalifornijas dienvidos Eskondido pilsētā. 2009. gada sacensības šķērsoja Kalifornijas centrālo ieleju no Mersedas uz Frezno, iegriežoties Sjerra Nevadas kalnu pakājē, pēc tam dodoties krasta virzienā. Sacensības sponsorē vietējais biotehnoloģiju uzņēmums Amgen. Parasti sacensībās piedalās astoņas vai deviņas no UCI WorldTour komandām, tas padara Tour of California par vienām no svarīgākajām riteņbraukšanas sacensībām ASV, kopā ar USA Pro Cycling Challenge. 2006. gada 28. novembrī UCI paaugstināja to statusu no 2.1 (1.kategorijas) uz 2.HC (franču: Hors categorie; ārpus kategorizācijas), kas ir augstākais vērtējums sacensībām UCI Continental Circuits kalendārā. 2010. gadā sacensības tika pārceltas no februāra uz maiju, vienlaicīgi ar Giro d'Italia. Tobrīd tika uzskatīts, ka tas samazinās amerikāņu skaitu Giro un itāļu skaitu Tour of California. Tour of California organizatori vēlējās pozicionēt sacensības kā sagatavošanos Tour de France, uzskatot, ka būs maz tūres kopvērtējuma pretendentu, kas izvēlēsies braukt Giro. Kopš šīs izmaiņas sacensības joprojām notiek maijā. 2020. gadā sacensības nenotiks finansiālu iemeslu dēļ.