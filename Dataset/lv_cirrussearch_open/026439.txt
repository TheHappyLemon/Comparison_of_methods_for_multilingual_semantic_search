Darjenas līcis (spāņu: Golfo de Darién) ir plašs līcis Karību jūras dienvidos Centrālamerikas un Dienvidamerikas piekrastē. Rietumos to norobežo Panamas ziemeļrietumu piekraste, austrumos — Kolumbijas piekraste. Līcis ir pie ieejas līdz 400 km plats un iestiepjas cietzemē par 230 km. Līča dienvidos atrodas 75 km garais Uravas līcis. Austrumu piekrastē vairākas nelielas salas (Fuerte, Tortugilja). Līča dienvidu galā ieplūst Atrato upe. Darjenas līča rietumu piekrastē 1698.—1700. gadā tika neveiksmīgi mēģināts izveidot Skotijas koloniju Kaledoniju.