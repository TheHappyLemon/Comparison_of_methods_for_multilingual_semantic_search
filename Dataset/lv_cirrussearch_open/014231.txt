2012.—2013. gada NBA sezona bija 67. Nacionālās basketbola asociācijas sezona. Regulārā sezona ilga no 2012. gada 30. oktobra līdz 2013. gada 17. aprīlim. Šajā sezonā piedalījās 30 komandas (29 no ASV un 1 no Kanādas). Regulārajā sezonā tika izspēlētas 1229 spēles, katra komanda aizvadīja 82 spēles, izņemot "Celtics" un "Pacers", kuru spēle tika atcelta pēc sprādzieniem 2013. gada Bostonas maratonā. Šī bija pirmā reize kopš 1953.—1954. gada sezonas, kad visas komandas neaizvadīja vienāda skaita spēles. Otro gadu pēc kārtas par NBA čempioniem kļuva Maiami "Heat" spēlētāji, kas finālsērijā ar 4—3 uzvarēja Sanantonio "Spurs". Tāpat otro gadu pēc kārtas par finālsērijas vērtīgāko spēlētāju tika atzīts "Heat" spēlētājs Lebrons Džeimss. Karmelo Entonijs (Ņujorkas "Knicks") ar vidēji spēlē gūtiem 28,7 punktiem bija sezonas rezultatīvākais spēlētājs. Par regulārās sezonas vērtīgāko spēlētāju otro sezonu pēc kārtas un ceturto reizi karjerā tika atzīts Maiami "Heat" spēlētājs Lebrons Džeimss. 2012. gada NBA drafts notika 2012. gada 28. jūnijā Prudential Center Ņuarkā, Ņūdžersijas štatā. Ar pirmo numuru Ņūorleānas "Hornets" izraudzījās Entoniju Deivisu. Hjūstonas "Rockets" organizēja 62. NBA Visu zvaigžņu spēli Toyota Center arēnā Hjūstonā 2013. gada 17. februārī. Tajā Rietumu komanda uzvarēja Austrumus ar 143–138. Par spēles vērtīgāko spēlētāju tika atzīts Losandželosas "Clippers" spēlētājs Kriss Pols.