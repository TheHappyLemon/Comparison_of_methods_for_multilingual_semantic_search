Akūtas fāzes olbaltumi ir asins olbaltumu klase, kuru līmenis vai nu palielinās (pozitīvi akūtas fāzes olbaltumi) vai pazeminās (negatīvi akūtas fāzes olbaltumi) organisma atbildes reakcijā uz iekaisumu. Šādu atbildes reakciju dēvē par akūtas fāzes reakciju. Akūtas fāzes atbildes reakcija ir nespecifiska un kompleksa organisma reakcija, kuru stimulē dažādi faktori (traumas, organiski bojājumi, stress, iekaisums, audzēji). Pozitīvie akūtās fāzes olbaltumi ir C reaktīvais olbaltums, haptoglobīns, seruma amiloīds A, fibrinogēns, ceruloplazmīns, alfa 1 skābais glikoproteīns, alfa 1 antitripsīns, laktoferīns, bet negatīvie — albumīns, transferīns, transthiretīns.