Veksiloloģija (no latīņu: vexillum un grieķu: λογος) ir zinību nozare par karogiem. Ar terminu vexillum apzīmēja Romas leģionā lietotos veksiloīdus, kas savukārt ir vārda vela (bura) deminutīvs. Terminu, iespējams, ieviesis 1957. g. daudzu grāmatu un rakstu par karogiem autors amerikāņu zinātnieks Vitnijs Smits (Whitney Smith). Iesākumos, kā arī reizumis mūsdienās, veksiloloģija tika uzskatīta par heraldikas apakšnozari. Dažkārt tā tiek uzskatīta par semiotikas nozari. Starptautiskā Veksiloloģijas Asociāciju federācija (FIAV) veksiloloģiju formāli definējusi kā "zinību kopuma par visu veidu, formu un funkciju karogu radīšana un attīstība un uz tā bāzētas zinātniskas teorijas un principi". Šīs zinību nozares speciālistu sauc par veksilologu, bet personu, kas nodarbojas ar karogu radīšanu — par veksilogrāfu. Katru otro gadu tiek organizēts Starptautiskais Veksiloloģijas kongress (ICV). 2007. gada kongress notika Berlīnē, 2009. gada kongress tiek rīkots Jokohamā. Veksiloloģiskās tīmekļa aktivitātes lielākoties centrējas ap Flags of the World vietni un tās adresātu sarakstu.