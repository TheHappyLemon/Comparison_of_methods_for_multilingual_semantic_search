Žans Pjērs Leo (franču: Jean-Pierre Léaud, dzimis 1944. gada 28. maijā) ir franču aktieris. Leo kino debitēja 14 gadu vecumā, attēlojot Antuāna Duanela lomu Fransuā Trifo filmā "400 sitieni" (1959), kas tiek uzskatīta par vienu no visu labākajām franču filmām. A. Duanela lomu attēlojis arī Trifo filmās "Antuāns un Kolete" (Antoine and Colette, 1962), "Nozagtie skūpsti" (Baisers volés, 1968), "Mājas pavards" (Domicile conjugal, 1970) un "Bēgošā mīlestība" (L'amour en fuite, 1979). Bieži sastrādājies ar režisoriem Žanu Liku Godāru un Aki Kaurismaki, kā arī filmējies Žana Kokto, Pjēra Paolo Pazolīni, Bernardo Bertoluči, Katerinas Brejā, Ježija Skolimovska, Anjēzes Vardas un Žaka Riveta filmās. Piedalījies filmās "Trakais Pjero" (1965), "Alfavila" (1965), "Vīrišķais sievišķais" (Masculin Féminin, 1966), Week-end (1967), "Ķīnieši" (La Chinoise, 1967), "Pēdējais tango Parīzē" (Ultimo Tango a Parigi, 1972), "Amerikāņu nakts" (1973), Irma Vep (1996) un "Sapņotāji" (2003). Par lomu filmā "Vīrišķais sievišķais" saņēmis Berlīnes kinofestivāla labākā aktiera balvu. 2000. gadā ticis apbalvots ar goda Cēzara balvu.