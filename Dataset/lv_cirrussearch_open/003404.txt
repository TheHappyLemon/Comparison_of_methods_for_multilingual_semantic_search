Kristofs Lemetrs (franču: Christophe Lemaitre; dzimis 1990. gada 11. jūnijā Ansī, Francijā) ir franču vieglatlēts, startē sprinta distancēs. Kļuvis par pirmo baltādaino cilvēku, kas 100 m distanci veicis ātrāk par 10 sekundēm. 2010. gada 9. jūlijā viņš 100 metru distanci veica 9,98 sekundēs, labojot Francijas rekordu šajā distancē. Tāpat viņam pieder Francijas rekords 200 m distancē (19,80 s), ko uzstādīja 2011. gada Pasaules čempionātā, tas arī ir viens no visu laiku labākajiem rezultātiem starp baltādainajiem sportistiem. 2010. gada Eiropas čempionātā K. Lemetrs izcīnīja trīs zelta medaļas: 100 m, 200 m un 4×100 m stafetē. Ar šiem panākumiem viņš kļuva par ātrāko cilvēku Eiropā. 2011. gada 29. jūlijā viņš sev piederošo Francijas rekordu 100 m skrējienā uzlaboja līdz 9,92 sekundēm. Veiksmīgi startējis 2011. gada Pasaules čempionātā, kur 100 m distancē izcīnīja 4. vietu un uz pusi garākā sprinta distancē izcīnīja bronzas medaļu. 200 m sprintā viņš pirmoreiz karjerā 200 m distanci veica ātrāk par 20 sekundēm. Tāpat startēja 4×100m stafetē, kur izcīnīja sudraba medaļu. 2012. gada Eiropas čempionātā viņš izcīnīja zelta medaļu 100 metru sprinta distancē.