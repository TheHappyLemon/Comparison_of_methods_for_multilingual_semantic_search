Šis raksts ir par upi Filipīnās. Par pilsētu Šveicē skatīt rakstu Agno (pilsēta). Agno (Agno), agrāk arī Pangasinana (Río Grande de Pangasinán), ir upe Filipīnās, Lusonas salas ziemeļrietumos, valsts piektā garākā upe, bet lielākā pēc ūdens caurteces. Sākas Centrālajā Kordiljerā Datas kalna dienvidu nogāzē. Augštecē plūst kalnainā apvidū pa šauru ieleju dienvidu virzienā; uz tās uzbūvētas trīs hidroelektrostaciju ūdenskrātuves (Ambuklao, Bingo un Sanroke). Nokļūstot Centrālās Lusonas zemienē, upe pagriežas uz dienvidrietumiem, bet pēc lielākās pietekas Tarlakas uzņemšanas — uz ziemeļrietumiem. Ietek Dienvidķīnas jūras Lingajenas līcī pie Lingajenas. Upes ielejā dzīvo ap 2 miljoniem cilvēku. Zemiene upes lejtecē bieži cieš no vērienīgiem plūdiem; gada nokrišņu kopējais apjoms ir no 2000 mm pie Tarlakas līdz 4000 mm augštecē. Upes augštecē 1966. gadā izveidots Agno augšējā baseina resursu rezervāts 776 km² platībā, bet pirms noteces uz zemieni 1983. gadā izveidots Agno apakšējās ūdensšķirtnes mežu rezervāts 393 km² platībā.