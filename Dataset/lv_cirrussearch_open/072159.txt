Temisto ir neliels Jupitera pavadonis. To 1975. gada 30. septembrī atklāja Čārlzs Kovals (Charles T. Kowal), pārlūkojot attēlus, kurus ieguva ar 122 cm Šmita teleskopu Palomarā. Tam tika piešķirts sākotnējais apzīmējums S/1975 J 1, tomēr, tā kā netika veikti pietiekoši daudz novērojumu, lai noteiktu tā orbītu, pavadonis tika pazaudēts. 2000. gadā pavadoni atkal atklāja Skots Šepards (Scott S. Sheppard), Deivids Džūits (David C. Jewitt), Yanga R. Fernández un Jūdžīns Magnīrs (Eugene A. Magnier). Tam tika piešķirts sākotnējais apzīmējums S/2000 J 1. Drīz tika secināts, ka tas ir tas pats 1975. gada objekts. 2002. gada oktobrī pavadonim tika piešķirts vārds Temisto. Temisto ir tēls sengrieķu mitoloģijā. Temisto orbīta ir neparasta ar to, ka tas, atšķirībā no citiem Jupitera pavadoņiem, kuri riņķo grupās, riņķo viens starp Galileja un Amaltejas grupas pavadoņiem.