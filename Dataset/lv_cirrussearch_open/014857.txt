Centrālā banka ir publiska institūcija, kuras uzdevums ir valstī pārvaldīt naudas emisiju un realizēt monetāro politiku. Paralēli savām pamatfunkcijām tā var glabāt valsts zelta rezerves, kā arī ārvalstu u.c. valūtu rezerves, uzturēt depozitāriju, kā arī veikt citas funkcijas. Centrālā banka valstī var būt viena un parasti tā ir autonoma no citiem varas atzariem savā darbībā. Latvijā centrālā banka ir Latvijas Banka. Centrālā banka veica arī uzraudzības funkcijas pār citām kredītiestādēm, tomēr nereti tam tiek izdalīta atsevišķa institūcija, piemēram, Latvijā no Latvijas Bankas laika gaitā tika izdalīta Finanšu un kapitāla tirgus komisija. Mūsdienās bez nacionālajām centrālajām bankām pastāv arī pārnacionālās centrālās bankas (Eiro zonā — Eiropas Centrālā banka).