Maikls Džons Daglass (angļu: Michael John Douglas; dzimis 1951. gada 5. septembrī), pazīstams kā Maikls Kītons (Michael Keaton), ir amerikāņu aktieris, režisors, producents un komiķis. Pseidonīms "Kītons" aizgūts no izcilākā mēmā kino komiķa Bastera Kītona (īstajā vārdā Džozefs Frenks Kītons). Kītons izvēlējās pseidonīmu, lai izvairītos no sajaukšanas ar aktieri Maiklu Duglasu, kas bieži vien traucēja kādas lomas iegūšanai jaunos kino projektos. Viņš kļuva pazīstams ar karjeras sākumā attēlotajiem tēliem komēdijās, tai skaitā Tima Bērtona režisētajā filmā "Bītldžūss" (1988), kur attēloja galveno lomu. Pēc tam Kītons attēloja Betmenu / Brūsu Veinu Bērtona režisētajās filmās "Betmens" (Batman; 1989) un "Betmens atgriežas" (Batman Returns; 1992). Tēlojis tādās filmās kā Night Shift (1982), Mr. Mom (1983), Clean and Sober (1988), Pacific Heights (1990), My Life (1993), "Džekija Brauna" (1997), "Hērbijs: Pilnā aprīkojumā" (2005) un "Rezerves policisti" (2010), ieskaņojis tēlus Pixar Animation Studios animācijas filmās "Vāģi" un "Rotaļlietu stāsts 3", kā arī animācijas filmai "Minioni" (2015). Kā režisors un galvenās lomas tēlotājs piedalījies filmas The Merry Gentleman (2008) tapšanā. Par galveno lomu TV filmā Live from Baghdad (2002) tika nominēts Zelta globusa balvai. Bet lielākos panākumus guvis ar galvenās lomas tēlojumu filmā "Putncilvēks" (2014), par ko saņēma Zelta globusa balvu un vairākas citas balvas, kā arī tika nominēts Amerikas Kinoakadēmijas balvai un BAFTA kino balvai. Vēlāk piedalījies filmās "Uzmanības centrā" (2015), "Dibinātājs" (2016), Worth (2020) un The Trial of the Chicago 7 (2020).