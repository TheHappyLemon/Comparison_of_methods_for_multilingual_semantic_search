Nipigona ezers (angļu: Lake Nipigon, franču: Lac Nipigon) ir lielākais Ontārio provincē Kanādā pilnībā esošais ezers. Ezera izteka — Nipigonas upe — ietek Augšezerā. Šī upe ir lielākā Augšezerā ietekošā upe. Nipigonas ezeru raksturo skaistie, iespaidīgie krasti — varenas klintis un neparastas pludmales ar zaļgani melnām smiltīm, kuras veido piroksēnu minerāli. Ezera krastā dzīvo odžibvu cilts indiāņi. Netālu no ezera ziemeļu krasta iet galvenais Kanādas rietumu—austrumu dzelzceļš.