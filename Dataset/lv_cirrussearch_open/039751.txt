2017. gada Francijas atklātajā čempionātā, sieviešu vienspēlēs uzvarēja Aļona Ostapenko, kas 3 setu cīņā ar rezultātu 4-6, 6-4, 6-2 pieveica ar 3. numuru izlikto Rumānijas tenisisti Simonu Halepu. Šis bija Ostapenko pirmais tituls WTA līmeņa sacensībās. A. Ostapenko kļuva par pirmo Latvijas tenisisti, kas uzvarējusi Grand Slam turnīrā, par jaunāko sievieti, kas uzvar Francijas atklātajā čempionātā kopš 1997. gada un par pirmo neizsēto spēlētāju, kas uzvar kopš 1933. gada. Iepriekšējā gada čempione Garbinje Mugurusa ceturtajā kārtā zaudēja Kristīnai Mladenovičai. Tajā pašā kārtā zaudējumus piedzīvoja arī iepriekš Grand Slam titulus ieguvušās tenisistes Samanta Stosura, Venusa Viljamsa un Svetlana Kuzņecova, kas nozīmēja, ka kopš 1979. gada Austrālijas atklātā čempionāta nevienai no ceturtdaļfinālā spēlējošajām tenisistēm nav Grand Slam titula.