Zond-2 jeb 3MV-4 № 2 bija PSRS starpplanētu zonde, kuras sākotnējais uzdevums bija Marsa pārlidojums. Sakari ar to zaudēti 1965. gada maijā, pirms planētas sasniegšanas. Kosmiskajā aparātā bija uzstādīta fototelevīzijas kamera, ar kuru bija paredzēts iegūt Marsa attēlus. Kameras sistēmā bija iebūvēti arī divi ultravioletie spektrometri, kā arī infrasarkanais spektrometrs. Zondē bija iebūvēti seši pulsējošie plazmas dzinēji orientācijas kontroles sistēmai. To izmantošana kosmiskajā aparātā bija pirmoreiz. Šī sistēma tika izmēģināta 70 minūtes. 3MV-4 № 2 tika palaista 1964. gada 30. novembrī 13:12 UTC ar nesējraķeti Molnija no Baikonuras kosmodroma. Pēc atdalīšanās no pēdējās pakāpes kosmiskajam aparātam tika izvērstas antenas un saules baterijas. Viens panelis neatvērās pilnībā, tādēļ zonde saņēma tikai pusi no plānotās elektroenerģijas. Bija skaidrs, ka zonde nevarēs pilnībā izpildīt plānotos uzdevumus, tāpēc oficiāli netika atklāts kosmiskā aparāta lidojuma mērķis (zondei būtu dots nosaukums Mars-2), bet nosaukts par Zond-2. Pēc vairāku dinamisku manipulāciju veikšanas, 15. decembrī izdevās atvērt saules bateriju paneli. Pilnīga zondes sistēmu darba spēja netika atjaunota, jo aparatūra ilgstoši bija darbojusies ar pazeminātu spriegumu. 1965. gada aprīlī zondes sakaru sistēmai sākās pārtraukumi. 1965. gada 5. maijā sakari ar zondi pazuda pilnībā, un tos atjaunot neizdevās. Zonde, visdrīzāk, pārlidoja Marsu 1965. gada 6. augustā 1500 km attālumā no planētas virsmas.