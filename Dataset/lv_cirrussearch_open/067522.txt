Sākumskola Latvijā ir izglītības iestāde, kurā tiek īstenotas pirmo četru klašu izglītības programmas, kā arī pamatskolu un vispārizglītojošo vidusskolu 1.—4. klase. Sākumskolās īsteno pamatizglītības pirmā posma izglītības programmas, kuras apguvi bērns parasti sāk tajā gadā, kurā viņam aprit pilni septiņi gadi, vai arī gadu agrāk vai vēlāk. Citās valstīs sākumskola var tikt definēta citādi, piemēram, Francijā tā ilgst piecus gadus, bet vairumā spāņvalodīgo valstu un Japānā — sešus. ASV reizēm sākumskolas izglītību attiecina uz pirmajām 4 līdz 8 klasēm, iekļaujot arī bērnudārzu. Attiecīgi dažādās valstīs atšķiras arī sākumskolas funkcijas.