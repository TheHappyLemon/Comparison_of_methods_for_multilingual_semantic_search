Eiropas Ogļu un tērauda kopiena (EOTK; angļu: European Coal and Steel Community) bija starptautiska organizācija, kuras mērķis bija Eiropas valstu apvienošana pēc Otrā pasaules kara. Šī ir Eiropas Savienības priekštece. Organizācija tika dibināta ar 1951. gada Parīzes līgumu, ko parakstīja Beļģija, Francija, Rietumvācija, Itālija, Nīderlande un Luksemburga. Eiropas Ogļu un tērauda kopienas izveidi pirmais ierosināja Francijas ārlietu ministrs Robērs Šūmans 1950. gada 9. maijā kā veidu, kā novērst turpmāko karu starp Franciju un Vāciju. 1957. gadā Eiropas Ogļu un tērauda kopiena apvienojās ar divām līdzīgām kopienām: Eiropas Ekonomikas kopienu un Eiropas Atomenerģijas kopienu. 1967. gadā visas trīs iestādes tika apvienotas Eiropas Ekonomikas kopienā, taču katra saglabāja savu neatkarīgo statusu. 2002. gadā beidzās Parīzes līgums un visus organizācijas resursus un aktivitātes pārņēma Eiropas Savienība.