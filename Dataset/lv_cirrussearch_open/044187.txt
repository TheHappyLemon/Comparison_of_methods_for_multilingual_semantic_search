Stīvens Endrū Soderbergs (angļu: Steven Andrew Soderbergh, dzimis 1963. gada 14. janvārī) ir amerikāņu kinorežisors, kinoscenārists, kinoproducents un kinooperators. Tiek uzskatīts par vienu no pirmajiem neatkarīgā kino kustības dibinātājiem, kā arī par vienu no nozīmīgākajiem savas paaudzes kinorežisoriem. Publikas atzinību ieguva ar filmu "Sekss, meli un video" (1989). Par šo filmu saņēma Kannu kinofestivāla galveno balvu "Zelta palmas zars", tādējādi 26 gadu vecumā kļūstot par jaunāko režisoru, kura veidotā filma saņēmusi šo balvu. Soderbergs saņēma arī vairākas citas balvas un nominācijas par šo filmu, tai skaitā, arī tika nominēts Amerikas Kinoakadēmijas balvai kā scenārija autors. 2006. gadā filma tika iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Amerikas Kinoinstitūts to nosauca starp labākajām filmām, kas jebkad ir uzņemtas. Holivudā Soderbergs ievērību guva ar filmu "Ārpus redzesloka" (1998), kur galvenās lomas atveidoja Džordžs Klūnijs un Dženifere Lopesa. Otro reizi Amerikas Kinoakadēmijas balvai tika nominēts kā režisors par filmu "Ērina Brokoviča" (2000). Bet balvu "Labākais režisors" ieguva par filmu "Satiksme" (2000). Soderbergs uzņēmis tādas pazīstamas filmas kā "Oušena banda" (2001), "Solāris" (2002), "Oušena ducis" (2004), "Oušena velna ducis" (2007), "Infekcija" (2011), "Maģiskais Maiks" (2012), "Blakusefekts" (2013), "Loganam veicas" (2017), "Neprāts caur telefona kameru" (2018), High Flying Bird (2019). Soderberga filmas guvušas labus finansiālos panākumus. Uz 2018. gadu Soderberga filmu kopējie ieņēmumi sasniedza 2,2 miljardus USD.