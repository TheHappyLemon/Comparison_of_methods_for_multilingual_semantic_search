"Operācija "Fortūna": Māksla uzvarēt" (angļu: Operation Fortune: Ruse de Guerre) ir 2023. gada ASV un Apvienotās Karalistes spraiga sižeta kinokomēdija, kuras režisors ir Gajs Ričijs. Filmā galvenās lomas atveido Džeisons Steitems, Obrija Plaza, Džošs Hārtnets, Kerijs Elviss, Bagzijs Melons, Edijs Marsans un Hjū Grānts. Filma stāsta par spiegu Orsonu Fortūnu (Steitems), kuram ir uzdevums atgūt jaunu tehnoloģiju, pirms ieroču tirgotājs (Grānts) to pārdod. Filmas "Operācija "Fortūna": Māksla uzvarēt" pirmizrāde notika 2023. gada 4. janvārī. Filma nopelnīja 37,9 miljonus ASV dolāru pie 50 miljonu budžeta un saņēma dalītas kritiķu atsauksmes. Tīmekļa vietnē Rotten Tomatoes filmai ir 50% vērtējums.