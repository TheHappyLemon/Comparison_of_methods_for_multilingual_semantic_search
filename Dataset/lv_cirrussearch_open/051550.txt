ASV—Meksikas karš (angļu: Mexican—American War), saukts arī par Savienoto Valstu karu pret Meksiku (spāņu: Guerra de Estados Unidos a Mexico) jeb vienkārši par Meksikas karu (Mexican War), bija bruņots konflikts starp Amerikas Savienotajām Valstīm un Meksiku laika posmā no 1846. gada aprīļa līdz 1848. gada februārim, kuru galvenokārt izraisīja abu valstu ģeopolitiskās intereses Teksasas teritorijā. Kara rezultātā amerikāņi ieguva tiesības ne tikai uz Teksasu, bet arī uz plašām teritorijām ASV Rietumos, kas līdz tam piederēja Meksikai un stiepās līdz pat Klusajam okeānam. Jauniegūtās zemes vēlāk veidoja tādus štatus kā, piemēram, Ņūmeksiku, Arizonu, Kaliforniju, Nevadu un Jūtu, kā arī daļu no mūsdienu Vaiomingas un Kolorādo štatiem.