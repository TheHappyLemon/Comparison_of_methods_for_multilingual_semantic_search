Skābēšana ir viens no senākajiem pārtikas bioķīmiskās konservēšanas veidiem. Tās pamatā ir pienskābes baktēriju cukura pārraudzēšana pienskābē, kas darbojas kā dabīgais konservants, kavējot nevēlamo mikroorganismu attīstību skābējumā. Tradicionāli visbiežāk skābē kāpostus, gurķus un tomātus, retāk arī augļus un citus dārzeņus, piemēram, ābolus, saldos piparus vai bietes. Skābēšanu izmanto arī mājlopu skābbarības ražošanai no zāles zaļmasas.