SC Freiburg ir Vācijas futbola klubs no Freiburgas. Dibināts 1904. gadā, klubs parasti balansē starp Bundeslīgu un 2. Bundeslīgu, 2015.–2016. gada sezonā uzvarēja 2. Bundeslīgas turnīrā un atgriezās augstākajā līgā. Mājas spēles aizvada Europa-Park Stadion, kura ietilpība ir 34 700 vietu. No 1954. līdz 2021. gadam izmantoja Dreisamstadion. Kluba lielākais panākums ir piedalīšanās UEFA Eiropas līgā (tolaik UEFA kauss) 1995. un 2001. gadā. 2001. gadā klubs UEFA kausā sasniedza 3. kārtu, tajā piekāpjoties Feyenoord. Klubs ir četrkārtējs 2. Bundeslīgas čempions. Augstākais sasniegums Bundeslīgā — 3. vieta 1994.–1995. gada sezonā.