Hēbe, arī 6 Hēbe, oficiāli 6 Hebe ir asteroīds ar diametru apmēram 185 km. Objekts atrodas asteroīdu joslā. Tas ir neregulāras formas, pieder S tipa asteroīdiem. Objektu 1847. gada 1. jūlijā atklāja vācu astronoms Kārlis Ludvigs Henke (Karl Ludwig Hencke). K.Henkem tas bija jau otrs atklātais asteroīds, 1845. gadā viņš bija atklājis Astraju. K.Henke bija astronoms-amatieris, strādāja par pasta priekšnieku Prūsijas pilsētiņā Drīzenē. Kārlis Frīdrihs Gauss asteroīdam ieteica grieķu dievietes Hēbes vārdu. Hēbe grieķu mitoloģijā ir jaunības dieviete, Zeva un Hēras meita. Hēbe ir piektais spožākais asteroīdu joslas objekts pēc Vestas, Cereras, Irīdas un Pallādas. Hēbe ir arī neparasti masīvs asteroīds, tā masa atbilst apmēram 0,5 % no kopējās asteroīdu joslas masas, lai arī pēc izmēra Hēbe nav pat starp 20 lielākajiem objektiem. Hēbe tiek uzskatīts par H hondrītu meteorītu avotu, šādi ir apmēram 40 % meteorītu.