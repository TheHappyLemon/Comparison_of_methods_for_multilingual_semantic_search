Atomskaitlis ir vienāds ar protonu skaitu atoma kodolā. To ir pieņemts apzīmēt ar burtu Z. Pēc atomskaitļa var noteikt arī ķīmisko elementu — atomskaitlis atbilst elementa kārtas numuram periodiskajā sistēmā un ir vienāds ar kodola elektrisko lādiņu elementārvienībās. Atomos, kuri ir elektriski neitrāli (nav jonizēti), atomskaitlis ir vienāds ar elektronu skaitu. Bieži vien atomskaitlis tiek jaukts ar masas skaitli A, kurš parāda protonu un neitronu kopējo skaitu atoma kodolā. Lai uzzinātu neitronu skaitu N atoma kodolā, tad no masas skaitļa A ir jāatņem atomskaitlis Z, respektīvi, A = Z + N. Kodoli ar vienādu atomskaitli, bet dažādu masas skaitli ir viena un tā paša ķīmiskā elementa izotopi.