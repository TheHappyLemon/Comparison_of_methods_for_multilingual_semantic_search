Palestīnas nacionālā administrācija (arābu: السلطة الفلسطينية, As-Sulṭah Al-Filasṭīniyyah) ir autonoma administratīvi teritoriāla vienība, de facto Izraēlas valsts protektorāts ar pašpasludinātu centru Austrumjeruzalemē. Sadalīta divās teritoriālās vienībās: Gazas sektorā un Rietumkrastā. Tiesības uz pašpārvaldi daļā no Izraēlas okupētās teritorijas palestīnieši izcīnīja 1993. gada septembrī sarunās Oslo. Formāli pašpārvalde iecerēta kā pagaidu pašvaldība uz 5 gadu ilgu posmu, kura laikā jānoregulē attiecības ar Izraēlu, lai varētu izveidot Palestīnas valsti. Kaut arī noteiktais laika posms pagājis, Palestīnas autonomijas juridiskais statuss palicis nenoteikts vēl joprojām. 1994. gadā Izraēlas bruņotie spēki atstāja Rietumkrastu, nododot to jaunizveidotās palestīniešu pašpārvaldes rīcībā. 2005. gadā Izraēlas bruņotie spēki evakuējās no Gazas sektora. Robežas kontrolē Izraēla, arī elektrību, degvielu un dzeramo ūdeni Palestīnas autonomija drīkst saņemt tikai no Izraēlas. Militāri teritoriju kontrolē Izraēla, veicot regulārus armijas daļu reidus. Robežas nav noteiktas, jo laiku pa laikam Izraēla pašpārvaldei kādu teritoriju atņem vai piešķir. 1996. gadā autonomijas teritorijā notika pašpārvaldes prezidenta vēlēšanas, kurās par prezidentu tika ievēlēts Palestīnas atbrīvošanas organizācijas (PAO) priekšsēdētājs Jāsirs Arafāts. 2004. gadā par pašpārvaldes prezidentu ievēlēts Rauhi Fatuhs. 2005. gadā par pašpārvaldes prezidentu ievēlēts Mahmūds Abāss.