"Adele zeltā" (angļu: Woman in Gold) ir 2015. gada ASV, Apvienotās Karalistes, Vācijas un Austrijas biogrāfiska drāma, kuras režisors ir Saimons Kērtiss. Galvenās lomas filmā atveido Helēna Mirena, Raiens Renoldss, Ketija Holmsa, Tatjana Maslanija un Makss Aironss. Filmas pirmizrāde notika 2015. gada 9. februārī Berlīnes filmu festivālā. Filmā parādīts stāsts par Mariju Altmani, astoņdesmitgadīgu ebreju bēgli, kura vairāk nekā desmit gadus tiesājās ar Austrijas valdību, lai atgūtu ģimenei piederošu gleznu.