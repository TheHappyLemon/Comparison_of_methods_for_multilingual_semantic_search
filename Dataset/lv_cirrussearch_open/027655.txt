Kapučzalkšu apakšdzimta jeb viltus kobru apakšdzimta (Pseudoxenodontinae) ir vismazākā zalkšu dzimtas (Colubridae) apakšdzimta, kas reizēm tiek izdalīta kā atsevišķa dzimta — Pseudoxenodontidae. Šajā apakšdzimtā ir apvienotas 11 sugas, kas tiek iedalītas 2 ģintīs. Lielākā daļa šīs grupas sugu izplatītas Dienvidaustrumāzijā, viena suga sastopama Indijā, kā arī šīs apakšdzimtas sugas mājo Indonēzijas un Malaizijas salās. Par šīm sugām ir ļoti maz zināmu faktu, jo tām nav veikti pētījumi savvaļā. Raibkakla zalkši mājo kalnainos reģionos un atkarībā no sugas tas var būt līdz 1500—2500 metriem virs jūras līmeņa. Šīs apakšdzimtas zalkši galvenokārt medī vardes. Par vienu sugu — lielacu kapučzalkti (Pseudoxenodon macrops) — ir zināms, ka mātīte dēj olas.