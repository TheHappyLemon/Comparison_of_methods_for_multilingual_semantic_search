Johans "Hanss" Krankls (vācu: Johann "Hans" Krankl, dzimis 1953. gada 14. februārī) ir Austrijas bijušais futbolists un futbola treneris, spēlēja uzbrucēja pozīcijā, bijis Austrijas futbola izlases dalībnieks. Krankls tiek uzskatīts par vienu no visu laiku labākajiem Austrijas futbolistiem. Savu karjeru sācis Austrijas komandā Rapid Wien, kur viņš 1978. gadā ieguvis Eiropas Zelta zābaku, kas piesaistīja Spānijas komandas Barcelona uzmanību. Ar Barcelona komandu ieguvis vienu Spānijas Karaļa kausu un vienu UEFA Kausu ieguvēju kausu. 1978–79. gada sezonā kļuvis par La Liga labāko vārtu guvēju, gūstot 29 vārtus. 1981. gadā atgriezies Rapid Wien. Austrijas futbola izlases sastāvā spēlējis no 1973. līdz 1985. gadam. Piedalījies 1978. un 1982. gada FIFA Pasaules kausā. Pēc spēlētāja karjeras beigām kļuvis par treneri. No 2002. līdz 2005. gadam bijis Austrijas futbola izlases galvenais treneris.