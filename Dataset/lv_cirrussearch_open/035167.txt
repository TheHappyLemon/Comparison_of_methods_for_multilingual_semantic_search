2016. gada Copa América jeb Simtgades Copa América (spāņu: Copa América Centenario) bija 45. Copa América kausa izcīņa, kas notika no 2016. gada 3. līdz 26. jūnijam ASV. Turnīrs bija veltīts Dienvidamerikas Futbola konfederācijas (CONMEBOL) un Copa América turnīra simtgadei. Pirmo reizi vēsturē turnīrs notika ārpus Dienvidamerikas. Turnīrā piedalījās visas 10 CONMEBOL dalībvalstis, kā arī 6 Ziemeļamerikas, Centrālamerikas un Karību reģiona futbola asociāciju konfederācijas (CONCACAF) pārstāves. Čempionu titulu otro reizi pēc kārtas izcīnīja Čīles futbolisti, kas finālā pēcspēles 11 metru sitienu sērijā pieveica Argentīnas izlasi.