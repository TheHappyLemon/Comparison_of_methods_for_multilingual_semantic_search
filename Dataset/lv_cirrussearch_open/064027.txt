Latvijas Universitāte ir Latvijas basketbola klubs no Rīgas, kas ir dibināts 1929. gadā, bet 2010. gadā atgriezies Latvijas basketbola augstākajā līmenī. Spēlē Latvijas—Igaunijas Basketbola līgā un Latvijas Basketbola līgā (LBL). Komandas galvenais treneris ir Gunārs Gailītis. Mājas spēles Latvijas Universitāte aizvada Olimpiskajā sporta centrā. Latvijas Universitātes komanda tradicionāli kalpo kā iespēja attīstīties jaunajiem basketbolistiem, kas beiguši dalību jaunatnes basketbola sistēmā, bet nav tik spēcīgi, lai uzreiz spēlētu augstākajā profesionālajā līmenī, kā arī dod iespēju spēlētājiem savienot sportu un studijas. Nacionālajā basketbola līgā (LBL-2) klubu pārstāv jauniešu komanda LU/BS Rīga. 1930. gados Latvijas Universitāte izcīnījusi 7 Latvijas čempionu titulus. Komanda tika atjaunota pirms 2010.—2011. gada LBL sezonas un jau 2011.—2012. gada sezonā izcīnīja 4. vietu. Vēlreiz šo pašu rezultātu komanda spēja atkārtot 2021.—2022. gada LBL sezonā. Pirms 2022.—2023. gada LBL sezonas kluba galvenā trenera amatā ilgus gadus komandu vadījušo Gunti Endzelu aizstāja viņa asistents Gunārs Gailītis.