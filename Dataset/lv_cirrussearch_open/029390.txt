Skābuma regulētāji ir pārtikas piedevas, ko pievieno, lai izmainītu vai regulētu pārtikas pH (skābumu vai bāziskumu), tā produktam panākot vēlamo garšu. Izmainītais pH vienlaikus ietekmē arī pārtikā esošo mikroorganismu attīstību, fermentu darbību, kā arī produkta krāsu, konsistenci un dažādu citu pievienoto piedevu iedarbīgumu. Pārtikas skābuma palielināšanai izmanto dažādas organiskās skābes un to sāļus — etiķskābi (E260), acetātus, pienskābi (E270), laktātus, ābolskābi (E296), malātus, citronskābi (E330), citrātus, vīnskābi (E334) un tartrātus, bet skābuma samazināšanai galvenokārt pievieno ogļskābes sāļus — karbonātus un hidrogēnkarbonātus (E500—E504).