La Scala (itāļu: Teatro alla Scala, Scala) ir operteātris Milānā, Itālijā. Dibināts 1778. gadā, kad pēc arhitekta Džuzepes Pjermarīni (Giuseppe Piermarini) projekta tika uzcelta pašreizējā teātra ēka. Atvērts 1778. gada 3. augustā, atklājot to ar Antonio Saljēri operu Europa riconosciuta. Teātris uzcelts bijušās baznīcas Santa Maria della Scala vietā, no kurienes arī cēlies teātra nosaukums. Galvenokārt tiek izrādītas operas, agrāk — arī lugas, leļļu izrādes. Bijušas vairāku ievērojamu darbu pirmizrādes. 19. gadsimta otrajā pusē tika sākti citu tautu komponistu darbu iestudējumi, līdz tam tika izrādīti vienīgi itāļu komponistu darbi. La Scala darbojušies vairāki ievērojami itāļu un ārzemju dziedātāji un diriģenti. Sniegtas viesizrādes dažādās valstīs. Teātra ēkā atrodas La Scala teātra muzejs, La Scala teātra baleta skola (viena no vadošajām baleta skolām pasaulē).