Ahmets Nedždets Sezers (turku: Ahmet Necdet Sezer; dzimis 1941. gada 13. septembrī, Afjonkarahisarā, Turcijā) ir bijušais Turcijas prezidents no 2000. līdz 2007. gadam. Beidzis Afjonas vidusskolu 1958. gadā. 1962. gadā absolvēja Ankaras Universitātes Tiesību zinātņu fakultāti un Ankarā sāka savu karjeru kā tiesnesis. Pēc dienesta Militārajā akadēmijā, strādāja par tiesnesi Didžlē (Dicle) un Jerkējā (Yerköy), kā arī Augstākajā apelācijas tiesā Ankarā par uzraudzības tiesnesi. 1978. gadā ieguva maģistra grādu tiesību zinātnēs Ankaras Universitātes Tiesību zinātņu fakultātē. 1983. gadā viņu ievēlēja par Augstākās apelācijas tiesas locekli. Augstākās apelācijas tiesas plenārā asambleja Sezeru izvirzīja kā Konstitucionālās tiesas locekļa kandidātu. 1988. gada 27. septembrī prezidents viņu iecēla par Konstitucionālās tiesas locekli. 1998. gada 6. janvārī viņu apstiprināja par galveno Konstitucionālās tiesas tiesnesi. 2000. gada 5. maijā Ahmetu Nedždetu Sezeru Turcijas Lielā nacionālā asambleja ievēlēja par desmito prezidentu un 2000. gada 16. maijā viņš sāka pildīt prezidenta pienākumus. 2002. gada 15.—16. aprīlī Ahmets Nedždets Sezers ieradās valsts vizītē Latvijā. 1964. gadā Ahmets Nedždets Sezers apprecēja Semru un viņiem tagad ir trīs bērni. Ahmeta Nedžedeta Sezera prezidenta pilnvaru termiņš beidzās 2007. gada 16. maijā, bet sakarā ar to, ka Turcijas Lielā nacionālā asambleja nevarēja ievēlēt jaunu prezidentu, viņš pildīja amatu līdz 2007. gada 28. augustam, kad pēc asamblejas pārvēlēšanas tā par prezidentu ievēlēja ārlietu ministru Abdullahu Gilu.