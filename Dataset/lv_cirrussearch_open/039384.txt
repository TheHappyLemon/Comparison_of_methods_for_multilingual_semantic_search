Manna ir rupji malti kviešu graudi, kas ir rupjāki par miltiem, bet smalkāki par putraimiem. Mannas graudiņu lielums ir 0,25-0,75 mm . Manna tiek izmantota dažādu Latvijā tradicionālu ēdienu, piemēram, mannas biezputras, debesmannas, mannas buberta, pagatavošanā kā arī kā panējumu gaļas, kotlešu vai zivs fileju cepšanai. Latvijā mannu gatavo no mīkstgraudu kviešiem, tāpēc tā ir balta. Citur pasaulē līdzīgu produktu dēvē par "semolina", bet gatavo no cietgraudu kviešiem un tā ir dzeltena. Mannas nosaukums latviešu valodā cēlies no Bībeles, kur tā vairākas reizes pieminēta kā ēdiens, ko Dievs nodrošināja izraēļiem, kad tie 40 gadus klīda pa tuksnesi. 2. Mozus grāmatas 16. nodaļā par mannu teikts "Tā bija balta kā koriandra sēkliņas un pēc garšas kā plāceņi ar medu". Manna tādā pašā sakarā vairākas reizes pieminēta arī Korānā.[nepieciešama atsauce] Mīkstgraudu mannu līdzīgā veidā kā Latvijā (īpaši putru un debesmannas pagatavošanā) izmanto arī citās tuvējās valstīs.