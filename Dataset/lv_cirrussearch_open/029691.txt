Spirta jeb alkoholiskā rūgšana ir rūgšanas veids, kurā vienkāršie ogļhidrāti ar sešiem oglekļa atomiem (heksozes) bezskābekļa vidē vai vidē ar ierobežotu skābekļa piekļuvi mikroorganismu (raugu, atsevišķu pelējuma sēnīšu un Zymomonas ģints baktēriju) izdalīto fermentu iedarbībā tiek pārraudzēti etanolā un oglekļa dioksīdā. Kā blakusprodukts nelielā daudzumā veidojas arī propilspirts, butilspirts, amilspirts, glicerīns, acetaldehīds, amīni un citi savienojumi. Spirta rūgšanas vispārējā reakcija: C6H12O6 → 2 C2H5OH + 2 CO2 + enerģija Spirta rūgšana ir spirta, vīna, alus un atsevišķu citu produktu ieguves tehnoloģiju pamatā.