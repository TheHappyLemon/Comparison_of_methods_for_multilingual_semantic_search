Oleksijs Arestovičs (ukraiņu: Олексій Миколайович Арестович; dzimis 1975. gada 3. augustā Dedoplisā Ckaro, Gruzijā) ir blogeris, aktieris, politiskais un militārais komentētājs. Oleksijs Arestovičs bija Ukrainas pārstāvis Trīspusējā kontaktgrupā situācijas noregulēšanai Ukrainas austrumos (2020—2022), Ukrainas delegācijas vadītāja padomnieks informācijas politikas jautājumos un Ukrainas prezidenta biroja vadītāja Andrija Jermaka ārštata padomnieks stratēģiskās komunikācijas jautājumos nacionālās drošības jomā un aizsardzībā (2020—2023). No 2022. gada 24. februāra Arestovičs kā Ukrainas prezidenta kancelejas vadītāja padomnieks rīkoja brīfingus par aktuālo situāciju saistībā ar Krievijas iebrukumu Ukrainā. Arestovičs atkāpās no amata 2023. gada 17. janvārī, sakarā ar sašutumu par viņa kļūdaino 14. janvāra paziņojumu, ka Krievijas raķetes ietriekšanos Dņipro pilsētas dzīvojamā ēkā izraisījis Ukrainas pretgaisa aizsardzības pretuzbrukums.