Sers Ians Marejs Makellens (angļu: Sir Ian Murray McKellen, dzimis 1939. gada 25. maijā) ir angļu teātra un kino aktieris. Plaši pazīstams kā Gendalfa lomas tēlotājs "Gredzenu pavēlnieka" triloģijas filmās un Magneto lomas tēlotājs X-men triloģijā. Tony balvas ieguvējs 1981. gadā. 1996. gadā par lomu filmā "Ričards III" (1995) ieguvis Eiropas Kino balvu kā Eiropas gada aktieris. Par lomu filmā Rasputin (1996) ieguvis Zelta globusa balvu "Labākais aktiera sniegums otrā plāna lomā seriālos, minisērijās vai televīzijai paredzētajās filmās". Divreiz nominēts Amerikas Kinoakadēmijas balvai — par galveno lomu filmā Gods and Monsters (1998) un par otrā plāna lomu filmā "Gredzenu pavēlnieks: Gredzena brālība" (2001). 1988. gadā atzinis, ka ir gejs. Viens no ietekmīgās britu LGBT tiesību organizācijas Stonewall dibinātājiem.