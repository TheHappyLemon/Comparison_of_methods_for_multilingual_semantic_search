Flagstāfa (angļu: Flagstaff) ir pilsēta Amerikas Savienoto Valstu rietumos, Arizonas štata centrālās daļas ziemeļos. Uz ziemeļiem no Flagstāfas atrodas Kokonino plato. 1876. gada 4. jūlijā mežstrādnieki, kas strādāja tuvējos mežos, pacēla karogu par godu ASV neatkarībai un nosauca apvidu par Flagstāfu (angļu: flag - ‘karogs’). Pilsēta dibināta 1881. gadā. 1882. gadā caur pilsētu tika izbūvēta Atlantijas un Klusā okeāna dzelzceļa līnija, kā rezultātā pilsēta piedzīvoja strauju izaugsmi. Mūsdienās joprojām dominē kokmateriālu iegūšana un apstrāde. Tā kā no Flagstāfas nav tālu Lielais kanjons, kā arī atrodas vairāki nozīmīgi zinātnes objekti, piemēram, Louela observatorija, kur 1930. gadā atklāja pundurplanētu Plutonu, katru gadu caur pilsētu brauc ap 5 miljoniem tūristu. Netālu atrodas ziemas slēpošanas kūrorts Arizona Snow Bowl un Meteor Crater, kuru izmanto astronautu treniņiem. Pilsētā atrodas Ziemeļarizonas Universitāte un Ziemeļarizonas muzejs (dabas vēstures muzejs).