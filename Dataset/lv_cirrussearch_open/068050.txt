Filipīnu sieviešu futbola izlase ir nacionālā sieviešu futbola komanda, kas pārstāv Filipīnas starptautiskās futbola sacensībās. Izlasi pārvalda Filipīnu Futbola federācija. FIFA Pasaules kausā sievietēm pirmo reizi kvalificējās 2023. gada finālturnīram. Tajā izcīnīja vienu uzvaru pret Jaunzēlandi, taču zaudēja pārējās divās spēlēs un nespēja izkļūt no grupas. Āzijas kausā pirmo reizi piedalījās 1981. gadā, lielākais sasniegums ir iekļūšana pusfinālā 2022. gada čempionātā. 2022. gadā komanda uzvarēja AFF čempionātā sievietēm, kur piedalās Dienvidaustrumāzijas valstis. 2023. gada jūnijā FIFA Pasaules rangā sievietēm izlase bija 46. vietā.