883 bija Itālijas popmūzikas grupa, kuru ir dibinājuši Makss Pecali un Mauro Repeto. Grupa tika izveidota pēc piedalīšanās TV šovā "1,2,3 Jovanotti", kuru vadīja Itālijas uzlecošā zvaigzne mūziķis Džovanoti. Sākotnēji Pecali ar Repeto uzstājās kā grupa "I Pop", taču vēlāk nosaukumu nomainīja uz "883", par godu Harleja-Deividsona motocikla modelim. Pirmais grupas singls bija “Non Me la Menare”, kas kļuva populārs visā Itālijā; tam sekoja pirmais grupas albums “Hanno Ucciso l'Uomo Ragno”, kas ieņēma Itālijas mūzikas topu virsotni. 1994. gadā grupu pameta Repeto, jo viņš izlēma meklēt laimi filmu industrijā. Galu galā 2003. gadā līdz ar Maksa Pecali izstāšanos izformējās arī pati grupa. Pecali šobrīd veiksmīgi darbojas kā solomākslinieks.