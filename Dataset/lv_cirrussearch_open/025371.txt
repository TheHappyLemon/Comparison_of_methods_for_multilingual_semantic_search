Klinkers ir keramisks materiāls — augstā temperatūrā (ap 1200 °C) apdedzināts māls ar blīvu, saķepušu iekšējo struktūru. Tam raksturīga maza ūdens uzsūkšanas spēja un liela mehāniskā izturība. Izmanto tādos izstrādājumos kā ārējās apdares ķieģeļi, bruģis, ķieģeļflīzes, grīdas flīzes un dakstiņi. Bruģi, kas tiek izgatavots no līdz saķepšanas stadijai apdedzināta māla, sauc par klinkera bruģi. Tam ir ļoti augsta nodilumizturība. Ķīmijas tehnoloģijā par klinkeru sauc apdedzinātu kaļķakmens un māla maisījumu, kuru samaļot iegūst cementu.