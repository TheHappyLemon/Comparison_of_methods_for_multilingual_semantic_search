Hoencollerna pils (vācu: Burg Hohenzollern) ir 19. gadsimtā uzbūvēta pils, kas atrodas vietā, kur vismaz no 11. gadsimta atradās Hoencollernu dzimtas rezidence. Pils atrodas Vācijas dienvidrietumos, Bādenes-Virtembergas zemē. Pašreizējā pils ir trešā šajā vietā. Pirmā tika uzcelta 11. gadsimta sākumā. Vēstures gaitā Hoencollernu dzimta sadalījās vairākos atzaros, tomēr pils palika dzimtas Švābijas atzara īpašumā. 1423. gadā pirmo pili pilnībā nopostīja pēc desmit mēnešu Švābijas impērijas pilsētu aplenkuma. Otrā pils tika uzcelta no 1454. līdz 1461. gadam, tā kalpoja kā katolisko Hoencollernu rezidence, arī Trīsdesmitgadu kara laikā. 18. gadsimta beigās tā zaudēja savu nozīmi, tika pamesta un sabruka. Trešo, pašreizējo pili, 19. gadsimta vidū sāka celt Prūsijas karalis Frīdrihs Vilhelms IV. Pils celta pēc arhitekta Frīdriha Augusta Štīlera projekta (citu celtņu starpā viņš ir arī Vecauces pils arhitekts). Kaut arī pils tiek uzskatīta par Hoencollernu dzimteni, neviens Vācijas imperators tajā nav ilgāku laiku dzīvojis. 1945. gadā kādu laiku šeit uzturējās Vilhelma II dēls kroņprincis Vilhelms. Pili atrodas vairāki artefakti, tostarp Vilhelma II kronis un dažas Frīdriha Lielā personiskās lietas.