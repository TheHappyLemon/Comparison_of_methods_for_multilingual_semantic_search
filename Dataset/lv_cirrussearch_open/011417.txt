Džons fon Neimans (John von Neumann; dzimis Jānošs Lajošs Neumans (ungāru: Neumann János Lajos) 1903. gada 28. decembrī, miris 1957. gada 8. februārī) bija ungāru izcelsmes amerikāņu matemātiķis un enciklopēdists. Viņam bija plaša mēroga darbības lauks. Viņš ir devis ieguldījumu kopu teorijā, šķidrumu dinamikā, hidrodinamikā, lineārajā programmēšanā, datorzinātnē, statistikā, kvantu mehānikā, ģeometrijā, ekonomikā, spēļu teorijā, kā arī vairākās citās nozarēs. Dž. fon Neimans tiek uzskatīts par vienu no modernās vēstures izcilākajiem matemātiķiem. Piedalījies pirmo elektronisko datoru ENIAC, EDVAC un IAS machine izveidē. Džons fon Neimans piederēja pie matemātiķu universāļu saimes, kas neatzina mākslīgus ierobežojumus starp atsevišķām senās, bet mūžīgi jaunās zinātnes nozarēm. Neimans uzskatīja, ka labs fiziķis teorētiķis var apgūt ne vairāk kā pusi no sava priekšmeta, bet labs matemātiķis - ne vairāk kā ceturto daļu no matemātikas. Pats zinātnieks ir izņēmums no šīs savas tēzes. Izņemot topoloģiju un skaitļu teoriju, pārējās matemātikas nozares ir difundējušas sevī daudzas Neimana idejas.