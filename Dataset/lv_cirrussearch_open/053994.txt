Latvijas Republikas vēstnieks Krievijas Federācijā (krievu: Полномочный и Чрезвычайный посол Латвийской Республики в Российской Федерации) ir Latvijas Republikas ārkārtējais un pilnvarotais vēstnieks, kurš pilda oficiālā pārstāvja amatu Krievijas Federācijā. Latvijas Republikas vēstniecība Krievijas Federācijā kopš 1991. gada atrodas Čapligina ielā 3 Maskavā. 1920. gada 11. augustā Latvijas Republika un Krievijas Sociālistiskā Federatīvā Padomju Republika noslēdza miera līgumu. Pirmais Latvijas sūtnis Krievijā Jānis Vesmanis iesniedza akreditācijas vēstuli 1920. gada 2. novembrī. Latvijas vēstniecība Krievijā atjaunoja savu darbību 1991. gada maijā kā Latvijas Republikas Ministru padomes pārstāvniecība PSRS Ministru padomē, vēl pirms PSRS Valsts domes lēmuma par Latvijas Republikas neatkarības atzīšanu 1991. gada 6. septembrī. 1992. gada 4. februārī Jānis Peters kā Latvijas Republikas ārkārtējais un pilnvarotais vēstnieks iesniedza akreditācijas vēstuli Krievijas Federācijas prezidentam Borisam Jeļcinam. Kopš 2022. gada vēstnieka amata pienākumus Krievijā pilda pagaidu pilnvarotā lietvede.