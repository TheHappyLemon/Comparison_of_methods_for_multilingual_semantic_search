Zemesrieksts jeb arahiss (Arachis hypogaea) ir tauriņziežu dzimtas augs. Zemesriekstu augļi, ko cilvēki lieto uzturā, atšķirībā no citiem pākšaugiem, nogatavojas zem zemes. Botāniski zemesriekstu augļi nav rieksti. Zemesriekstu izcelsmes vieta ir Dienvidamerika, bet mūsdienās tos kultivē arī citos kontinentos, galvenokārt tropu un subtropu zemēs. 2008. gadā vislielākā zemesriekstu raža tika ievākta Ķīnā, Indijā, Nigērijā, Amerikas Savienotajās Valstīs un Mjanmā. Zemesriekstu augļi ir ļoti barojoši. Tos uzturā izmanto ne tikai cilvēki, bet arī dzīvnieki. Tie satur daudz olbaltumvielas, niacīnu un dzelzi. Nelielā daudzumā tie satur arī tiamīnu, riboflavīnu un kalciju. No zemesriekstiem iegūst arī eļļu, kuru izmanto dažādu ēdienu pagatavošanā.