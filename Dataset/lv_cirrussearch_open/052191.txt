1896. gada vasaras olimpiskās spēles norisinājās Grieķijas Karalistes galvaspilsētā Atēnās no 1896. gada 6. aprīļa līdz 15. aprīlim. Olimpisko spēļu sacensības tika aizvadītas 7 dažādās norises vietās (arēnās). Tajās startēja 241 sportisti no 14 dažādām valstīm. 1896. gada olimpisko spēļu centrālā norises vieta bija Panatinaiko stadions, kur bez olimpisko spēļu atklāšanas un noslēguma ceremonijas, norisinājās arī cīņas sports, svarcelšana, vieglatlētika un vingrošana. Kalitejā, Skopeftirionā tika organizētas šaušanas sacensības. Maratonas pilsēta bija vieglatlētikas disciplīnas maratona starta vieta, bet finiša vieta bija Panatinaiko stadions. Bez maratona Maratonas pilsētā tika aizvadītas arī šosejas riteņbraukšanas sacensības. Treka roteņbraukšanas sacensības norisinājās Neo Falirona velodromā. Šajā stadionā tika aizvadītas arī daļa no tenisa sacensībām. Taču to centrālā norises vieta bija Atēnu lauka tenisa klubs. Zapionā notika paukošanas sacensības, bet Zijas līcī notika peldēšanas sacensības. Četras no 1896. gada norises vietām tika atkārtoti izmantotas kā 2004. gada vasaras olimpisko spēļu norises vietas. Tās bija Neo Falirona stadions (pazīstams kā Karaiskaki stadions), Panatinaiko stadions, Maratonas pilsēta un Zapions.