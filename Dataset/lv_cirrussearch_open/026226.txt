"Starp zvaigznēm" (angļu: Interstellar) ir 2014. gada ASV un Apvienotās Karalistes zinātniskās fantastikas filma, kuras režisors, scenārists un producents ir Kristofers Nolans. Filma ir stāsts par pētniekiem, kas caur tārpeju dodas ceļojumā ārpus galaktikas robežām, lai atrastu cilvēkiem dzīvošanai piemērotu planētu. Tajā galvenās lomas attēlo Metjū Makonahijs, Anna Hetaveja, Džesika Česteina un Maikls Keins. Filmas scenāriju sarakstīja Kristofers Nolans kopā ar savu brāli Džonatanu. Par iedvesmas avotu filmai kalpojis teorētiskā fiziķa Kipa Torna darbs, Torns bija arī filmas zinātniskais konsultants un izpildproducents. Filmas "Starp zvaigznēm" pirmizrāde notika 2014. gada 26. oktobrī Losandželosā, ASV. Latvijā filmu demonstrēja no 2014. gada 7. novembra. Filmas mūzikas autors ir Hanss Cimmers.