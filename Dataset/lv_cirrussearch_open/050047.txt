Apakšējā deguna gliemežnīca (latīņu: Concha nasalis inferior) ir pāra, cilvēka galvaskausa sejas daļas kauls. Šim kaulam ir izliektas plātnītes forma, to norobežo četras malas. Ar augšējo malu gliemežnīca stiprinās pie augšžokļa un aukslēju kaula deguna virsmas šķautnēm, bet apakšējā mala ir brīva. Augšējā malā ir divi izaugumi: priekšējais jeb asaru izaugums (processus lacrimalis) un mugurējais jeb sietiņizaugums (processus ethmoidalis). Laterāli un uz leju virzīts plats augšžokļa izaugums (processus maxillaris). Starp deguna gliemežnīcām veidojas deguna dobuma ejas.