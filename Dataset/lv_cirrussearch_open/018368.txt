Five (stilizēts kā 5ive) ir Apvienotās Karalistes puišu grupa, kuras sastāvā ietilpst Skots Robinsons, Ričijs Nevils, Ričards Brīns (iesauka Abz Love vai Love), Šons Konlons un bijušais grupas dalībnieks Džeisons J. Brauns (iesauka J Brown). Grupu 1997. gadā izveidoja tā pati komanda, kas iepriekš bija izveidojusi populāro meiteņu grupu Spice Girls. Grupa guva ievērojamus panākumus visā pasaulē, jo īpaši Apvienotajā Karalistē, lielākajā daļā Eiropas un Āzijā. Laika posmā no 1997. līdz 2001. gadam grupa pārdeva vairāk kā 20 miljonus ierakstu, Lielbritānijā izlaida vienpadsmit top 10 singlus un četrus top 10 albumus. Five sadarbība ar grupu Queen — dziesmā "We Will Rock You", 2000. gada sākumā nodrošināja grupai Britu mūzikas balvu kā labākā popgrupa. Five pašķīrās 2001. gada 27. septembrī. 2006. gadā septembrī Robinsons, Brīns, Nevils un Brauns, ar jaunu grupas vadības komandu un mūzikas menedžeri Ričardu Beku priekšgalā, reformēja grupu neiekļaujot tajā aizgājušo Šonu Konlou. Astoņus mēnešus vēlāk, nodrošinot ienesīgas tūres organizēšanu, bet nespējot iegūt pietiekami lielu ierakstu kompāniju interesi, grupa, caur savu oficiālo mājaslapu, paziņoja, ka atkal tiek izformēta. 2012. gadā grupa paziņoja, ka plāno atkal apvienoties savā oriģinālajā sastāvā. Džeisons J. Brauns sākotnēji piekrita piedalīties atkalapvienošanā, bet vēlāk mainīja savas domas, apgalvojot, ka viņš tomēr nevēlas atgriezties mūzikas industrijā. 2013. gadā četri grupas dalībnieki, līdzās agrāk populārajām grupām 911, Atomic Kitten, B*Witched, Blue, Honeyz un Liberty X piekrita piedalīties telekompānijas ITV2 rīkotajā dokumentālajā seriālā The Big Reunion (tulkojumā: Lielā atkalapvienošanās), kam sekoja kopīga koncertturneja pa Apvienoto Karalisti un Īriju.