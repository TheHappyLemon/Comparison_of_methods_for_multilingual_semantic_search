Deivids Pols Kronenbergs (angļu: David Paul Cronenberg; dzimis 1943. gada 15. martā Toronto, Kanādā) ir kanādiešu kinorežisors, producents, scenāriju autors un aktieris. Daudzās Kronenberga filmās ir attēlotas cilvēka bailes par sava ķermeņa mutāciju vai infekciju. Savā pirmajā karjeras posmā Kronenbergs cilvēka bailes atklāj šausmu filmu un zinātniskās fantastikas žanrā. Kopš 1990. gadu sākuma Kronenbergs uzņem arī filmas citos žanros. Kronenberga pilnmetrāžas filmas "Vardarbības pēctecība" (2005) un "Austrumu solījumi" (2007) uzņemtas krimināldrāmas žanrā. Filma "Bīstamā metode" (2011) ir biogrāfiska drāma.