Marts Poms (igauņu: Mart Poom; dzimis 1972. gada 3. februārī) ir bijušais Igaunijas futbolists, vārtsargs, pēc spēlētāja karjeras beigām — treneris. Šobrīd viņš ir Igaunijas futbola izlases vārtsargu treneris. Poms spēlēja vārtsarga pozīcijā Lõvid, Sport Tallinn, KuPS, Flora, Wil, Portsmouth, Derby County, Sunderland, Arsenal un Watford komandā. Poms savu pirmo spēli Igaunijas izlasē aizvadīja 1992. gada 3. jūnijā, kas bija pirmā spēle kopš neatkarības atjaunošanas un komanda draudzības spēlē nospēlēja 1—1 ar Slovēniju. Kopumā viņš izlasē aizvadīja 120 spēles un bija komandas kapteinis. Poms sešas reizes atzīts par Igaunijas gada futbolistu (1993, 1994, 1997, 1998, 2000 un 2003). 2003. gada novembrī UEFA jubilejas svinībās Poms tika nosaukts kā Igaunijas labākais spēlētājs pēdējo 50 gadu laikā. Karjeru viņš noslēdza 2009. gada 10. jūnijā pēc 0—0 neizšķirta pret Portugāli.