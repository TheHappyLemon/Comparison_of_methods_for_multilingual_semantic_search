Ferencs Purčelds Biro (ungāru: Ferenc Purczeld Biró; 1927. gada 2. aprīlis — 2006. gada 17. novembris), plašāk pazīstams kā Ferencs Puškāšs (ungāru: Ferenc Puskás), bija ungāru futbolists un treneris. Viņš tiek uzskatīts par vienu no visu laiku izcilākajiem futbolistiem un ir viens no visu laiku efektīvākajiem vārtu guvējiem, ņemot vērā vārtu un spēļu attiecību, Ungārijas izlases labā 85 spēlēs gūstot 84 vārtus, savukārt Ungārijas un Spānijas profesionālajās līgās kopā gūstot 511 vārtus 533 spēlēs. Puškāšs spēlēja Ungārijas klubā Honvéd, līdz pievienojās Madrides "Real" un devās spēlēt uz Spāniju. 1950. gados viņš bija leģendārās Ungārijas izlases, pazīstamas arī kā "Varenie maģāri", kapteinis. Pēc 1956. gada ungāru revolūcijas, viņš pārcēlās uz Spāniju, kur kļuva par vienu no 1950.-1960. gadu leģendārās Madrides Real līderiem, spēlējot kopā ar Alfredo di Stefano, Fransisko Hento, Raimonu Kopu, Hektoru Rialu un Hosē Santamariju. Puškāšs, pateicoties savam spēcīgajam kreisās kājas sitienam, bija rezultatīvs futbolists visas savas karjeras laikā; viņš 4 reizes kļuva Ungārijas futbola līgas rezultatīvāko spēlētāju, tostarp 1948. gadā — par rezultatīvāko spēlētāju starp visiem Eiropas valstu nacionālajiem čempionātiem. Spēlējot Madrides Real sastāvā, Puškašs 4 reizes kļuva par La Liga labāko vārtu guvēju, kā arī guva 7 vārtus divos Eiropas kausu finālos. 1995. gadā Starptautiskā futbola vēstures un statistikas federācija viņu atzina par 20. gadsimta rezultatīvāko futbolistu. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. 2006. gada 17. novembrī, 79 gadu vecumā, Ferencs Puškāšs nomira.