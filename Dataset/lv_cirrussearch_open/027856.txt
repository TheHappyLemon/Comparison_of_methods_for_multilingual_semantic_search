"Meklētāji" (angļu: The Searchers) ir 1956. gada amerikāņu vesterns, kura režisors ir Džons Fords. Filmas sižets veidots pēc Alana Le Meja 1954. gada romānu ar tādu pašu nosaukumu. Filma ir par Amerikas pilsoņu kara veterānu, kas kopā ar adoptēto brāļadēlu dodas meklēt nolaupīto meiteni. Tajā galvenās lomas attēlo Džons Veins, Džefrijs Hanters, Vera Mailsa, Vords Bonds un Natālija Vuda. Lai gan filma netika nominēta Amerikas Kinoakadēmijas balvai nevienā nominācijā, tā guva labus komerciālos panākumus. Kopš iznākšanas 1956. gada martā "Meklētāji" tiek uzskatīti par meistardarbu un par vienu no visu laiku labākajām un ietekmīgākajām filmām. Amerikas Kinoinstitūts 2007. gadā to ierindoja 12. vietā visu laiku izcilāko filmu sarakstā, nākamajā gadā AFi to atzina par visu laiku izcilāko vesternu. Par izcilāko vesternu to ir atzinis arī laikraksts Entertainment Weekly. 2012. gada britu Sight & Sound veiktajā kritiķu, akadēmiķu, izplatītāju aptaujā šī tika atzīta par 7. izcilāko filmu.