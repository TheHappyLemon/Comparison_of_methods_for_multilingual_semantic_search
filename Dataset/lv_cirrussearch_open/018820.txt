"Glābjot ierindnieku Raienu" (angļu: Saving Private Ryan) ir 1998. gada ASV kara filma, kuras režisors ir Stīvens Spīlbergs. Filma ir par ASV armijas kapteini Džonu Milleru un viņa vienību, kas Otrā pasaules kara frontē dodas meklēt ierindnieku Džeimsu Frānsisu Raienu, kura pārējie trīs brāļi ir gājuši bojā karā. Galvenās lomas filmā atveido Toms Henkss, Edvards Bērnss, Mets Deimons un Toms Saizmors. Filmas "Glābjot ierindnieku Raienu" pirmizrāde notika 1998. gada 24. jūlijā. Filma nominēta 11 Amerikas Kinoakadēmijas balvām, no kurām ieguva piecas, tai skaitā Spīlbergu atzina par labāko režisoru. 2014. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".