Vilhelms Maksimiliāns Vunts (vācu: Wilhelm Maximilian Wundt, izrunā: [ˈvɪlhɛlm maksɪˈmiːlɪaːn vʊnt]; dzimis 1832. gada 16. augustā, miris 1920. gada 31. augustā) bija vācu ārsts, fiziologs, filozofs un profesors. Viņš ir zināms kā viens no mūsdienu psiholoģijas teorijas veidotājiem. Viņš izveidoja pirmo eksperimentālās psiholoģijas laboratoriju, jo viņu interesēja cilvēka prāta izpēte. Viņš centās noskaidrot, kāds ir cilvēka domu ātrums un kā tas atšķiras dažādiem cilvēkiem. Vunts bija pirmais, kas sāka zinātniski pētīt un mērīt prāta procesus un ieviesa tādu rādītāju kā reakcijas ātrums uz stimulu, ko turpmāk ļoti plaši izmanto kognitīvās psiholoģijas pētījumos. Tomēr šie pētījumi nedeva iespēju formulēt teoriju, kā funkcionē cilvēka domāšana.