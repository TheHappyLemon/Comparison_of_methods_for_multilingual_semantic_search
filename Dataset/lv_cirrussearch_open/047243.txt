Milānas Malpensas lidosta (Aeroporto di Milano Malpensa) ir starptautiska lidosta Itālijas ziemeļos. Otrā noslogotākā lidosta Itālijā (aiz Fjumičīno lidostas pie Romas) un 23. noslogotākā lidosta Eiropā. Apkalpo Milānas aviācijas mezglu. Izvietojusies 49 km uz ziemeļrietumiem no Milānas centra Ferno komūnā. Lidlauks tagadējās Malpensas lidostas vietā pastāvējis kopš 1910. gada, kad Džanni Kaproni un Džovanni Agusta šeit izmēģināja pašu ražotos lidaparātus. 1920.—1930. gados šeit bāzējās divas Itālijas Gaisa spēku eskadriļas. 1943. gadā lidlauku pārņēma Luftwaffe un ierīkoja pirmo betona skrejceļu. Pēc kara lidlauks tika pārveidots par civilo lidostu un kopš 1948. gada tiek veikti regulārie reisi. Lidostai ir divi paralēli 3920 m gari asfaltēti skrejceļi, divi pasažieru termināli un kravas terminālis. Malpensa ir Air Italy, Cargolux Italia un FedEx Express mezgla lidosta.