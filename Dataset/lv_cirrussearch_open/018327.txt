Enshede (nīderlandiešu: Enschede, izrunā: [ˈɛnsxəˌdeː], lejasvācu: Eanske) ir pilsēta Nīderlandes austrumos, Overeiselas provincē. Tā atrodas Tventes kanāla malā pie Nīderlandes robežas ar Vāciju. 2012. gadā tajā dzīvoja aptuveni 158 tūkstoši iedzīvotāju. Pēc šī rādītāja tā ir lielākā Overeiselas pilsēta. Nīderlandē tā ir 12. lielākā pilsēta. Enshede kā mazs ciems dibināts 1325. gadā. 19. gadsimtā, kad Tventes reģionā sāka attīstīties rūpniecība, Enshede piedzīvoja strauju uzplaukumu. Tā kļuva par Nīderlandes kokvilnas tekstilizstrādājumu rūpniecības centru. 1862. gadā Enshedi skāra postošs ugunsgrēks. Tā stipri cieta arī Otrajā pasaules karā. Mūsdienās ir attīstīta metalurģija un gumijas izstrādājumu (riepu) ražošana. Ik pēc trim gadiem Enshedē pulcējas Nīderlandes un Vācijas rakstnieki. Pilsētā bāzējas Nīderlandes augstākās futbola līgas Eredivisie klubs FC Twente. Enshedes pašvaldības teritorijā ir ne tikai pati pilsēta, bet arī tai pieguļošie ciemi Boekelo, Glanerbruga un Lonnekera.