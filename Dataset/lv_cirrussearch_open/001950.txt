Elčes dāma (katalāņu: Dama d'Elx, spāņu: Dama de Elche) ir akmens krūšutēls, kas 1897.g. tika atrasts Lakudijā, arheoloģisko izrakumu vietā apmēram 2 km no Elčes. Uzskata, ka Elčes dāma ir ibēru mākslas paraugs no IV gs. p.m.ē., taču iespējams arī, ka tas ir hellēnisma vai romiešu perioda darbs. Statujā attēlota sieviete ar sarežģītu galvas rotu. Tās aizmugurē ir atvere, kas, iespējams, izmantota kā urna mirušā pelniem. Tiek uzskatīts, ka statuju sākotnēji klājis polihroms krāsojums. Skulptūru 1897. gadā atrada Manuels Campeijo i Esklapess. Pjērs Parī, franču arheologs, skulptūru nopirka un aizveda uz Parīzi, kur tā tika izstādīta Luvras muzejā. Tuvojoties Otrajam pasaules karam, Višī valdība piekrita statuju atdot Spānijai, un 1941. gadā tā tika novietota Prado muzejā Madridē, bet pēc tam pārvietota uz Madrides Nacionālo arheoloģijas muzeju, kur tā atrodas arī patlaban.