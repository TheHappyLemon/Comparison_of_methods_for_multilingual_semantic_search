"Dienesta romāns" (krievu: Служебный роман) ir 1977. gada padomju filma, kuras režisors un viens no scenārija autoriem ir Eldars Rjazanovs. Filmā galvenās lomas attēlo Alise Freindliha, Andrejs Mjagkovs, Svetlana Ņemoļajeva, Oļegs Basilašvili un Lija Ahedžakova. 1978. gadā filmu noskatījās 58,4 miljoni skatītāju, tā kļuva par gada skatītāko filmu un līderi padomju kino industrijā. Filmu vēl joprojām regulāri rāda Krievijas televīzijā un tā ir atzīta par padomju kino klasiku. 2011. gadā iznāca filmas atkārtots ekranizējums "Dienesta romāns. Mūsdienas". Filmas galvenais varonis uzklausa paziņas padomu, kā nodrošināt karjeru, un sāk rīkoties — cenšas izrādīt uzmanību priekšniecei.