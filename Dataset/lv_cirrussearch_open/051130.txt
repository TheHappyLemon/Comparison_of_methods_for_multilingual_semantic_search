Mazā Emajegi (igauņu: Väike Emajõgi), agrāk Mazā Mētra[nepieciešama atsauce], ir 82 kilometrus gara Vertsjerva ezera pieteka Igaunijas dienvidos. Iztece no Pihajerva ezera dienvidiem pie Sihvas. Augštecē tek dienvidu virzienā, sasniedzot Īgasti, pamazām pagriežas uz ziemeļiem, lejtecē tek ziemeļu virzienā. Ietek Vertsjerva ezera dienvidu galā (no ezera ziemeļu gala iztek Emajegi). Lielākās pietekas — kreisā krasta Pedele un labā krasta Lātre. Mazās Emajegi krastos atrodas Sangaste, Cirgulīna un Hummuli.