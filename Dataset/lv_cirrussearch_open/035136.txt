Razgradas "Ludogorets" (bulgāru: ПФК Лудогорец 1945 Разград) ir profesionāls Bulgārijas futbola klubs no Razgradas. Klubs dibināts 1945. gadā, pašlaik spēlē Bulgārijas futbola augstākajā līmenī — Pirmajā profesionālajā līgā. Mājas spēles aizvada Ludogorets Arena stadionā. Sākot ar 2011.–2012. gada sezonu, Ludogorets futbolisti piecas reizes pēc kārtas ir izcīnījuši Bulgārijas čempionu titulu. Komanda ir divas reizes uzvarējusi Bulgārijas kausa izcīņā, kā arī ieguvusi divus superkausus. 2014.–2015. gada sezonā pirmo reizi kvalificējās UEFA Čempionu līgas grupu turnīram, kur ierindojās 4. vietā un no grupas neizkļuva. 2016.–2017. gada sezonā izdevās vēlreiz iekļūt Čempionu līgas grupu turnīrā.