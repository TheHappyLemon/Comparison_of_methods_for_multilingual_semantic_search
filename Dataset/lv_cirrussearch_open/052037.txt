Kajāni (somu: Kajaani) ir pilsēta Somijā, Kainū reģiona administratīvas centrs. 2021. gadā pilsētā dzīvoja 36 498 iedzīvotāji, tādējādi tā ir pēc iedzīvotāju skaita lielākā pilsēta Kainū reģionā. Kajāni atrodas pie Kajānijoki upes ietekas Oulujervi ezerā. Pilsēta dibināta 17. gadsimtā, un tās sākumi ir saistīti ar darvas ražošanu. Lielā Ziemeļu kara laikā to ieņēma Krievijas karaspēks, 1716. gadā nopostot Kajānu pili. Mūsdienās pilsētas ekonomika balstās kokapstrādes un papīra rūpniecības nozarēs.