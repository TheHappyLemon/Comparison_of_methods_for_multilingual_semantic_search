"Ģenerālis" (angļu: The General) ir 1926. gada ASV mēmā kinokomēdija, kuras režisori ir Basters Kītons (arī galvenās lomas attēlotājs) un Klaids Brukmens. Filmas pamatā ir Amerikas pilsoņu karā notikusī lielā pakaļdzīšanās lokomotīvei. Filma ir par inženieri, kura atbildībā esošo lokomotīvi "Ģenerālis" Amerikas pilsoņu karā nozog pretinieku armija. Tajā galvenās lomas attēlo Kītons un Meriona Maka. Filma, kas iznāca neilgi pirms skaņu kino parādīšanās, sākotnēji neguva panākumus, tomēr mūsdienās to uzskata par vienu no visu laiku labākajām filmām. Amerikas Kinoinstitūts to ierindoja 18. vietā visu laiku labāko amerikāņu filmu sarakstā. Aina, kurā vilciens nogāžas no sliedēm, saskaņā ar mūsdienu avotiem izmaksājusi 42 tūkstošus ASV dolāru, tādējādi tā ir dārgākā viena aina mēmā kino ēras laikā.