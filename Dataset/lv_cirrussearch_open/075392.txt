Andrejs Aizderdzis (krievu: Айздердзис, Андрей Дайнисович; 1958. gada 29. novembris — 1994. gada 26. aprīlis) bija latviešu izcelsmes politisks darbinieks, Krievijas Valsts domes deputāts. Dzimis Maskavas apgabalā, Himku pilsētā. Vecāki bija ģeologi, tēvs latvietis, bet māte krieviete. 1982. gadā pabeidzis Maskavas politehnikumu. Pēc tam strādāja par tehniķi-ģeodēzistu Papīra un celulozes rūpniecības zinātniski pētnieciskajā institūtā. Vēlāk kļuva par meistaru, darbu vadītāju, celtniecības iecirkņa vadītāju celtniecības-montāžas pārvaldē. 1991. gadā radīja korporāciju "Международная деловая корпорация (МДК)" ("Starptautisko darījumu korporāciju"). 1992. gadā tika ievēlēts par šīs korporācijas valdes priekšsēdētāju. Tai pat laikā kļuva arī par korporācijas bankas "МДК-банк" valdes priekšsēdētāju. Viens no koncerna "Технология ХХI" (Tehnoloģija XXI) radīšanas iniciatoriem. Izdeva laikrakstu "Кто есть кто" ("Kurš ir Kurš"). 1993. gadā tika ievēlēts par Krievijas Federācijas Valsts Domes deputātu. Bija deputātu grupas "Новая региональная политика" (Jaunā reģionālā politika) dalībnieks. Darbojās rūpniecības, transporta, enerģētikas komisijās. 1994. gada 26. aprīlī tika nošauts Himku pilsētā. Slepkavību milicija saistīja ar viņa uzņēmējdarbību.