Kvinsijs Delaits Džonss jaunākais (angļu: Quincy Delightt Jones, Jr.; dzimis 1933. gada 14. martā Čikāgā, Ilinoisas štatā, ASV) ir amerikāņu mūziķis. Viņš ir darbojies kā diriģents, producents, aranžētājs, kino mūzikas komponists, TV producents un trompetists vairāk nekā piecas dekādes kopš 1950. gadiem. Karjeras laikā viņš ir saņēmis 27 Grammy balvas, ticis nominēts vēl 79 Grammy balvām. Viņš vislabāk pazīstams kā Maikla Džeksona albuma Thriller producents, albums ticis pārdots vairāk nekā 110 miljonos kopiju, tāpat viņš ir dziesmas We Are the World producents un diriģents. 1968. gadā viņš kopā ar Bobu Raselu kļuva par pirmajiem afroamerikāņiem, kuri tikuši nominēti Amerikas Kinoakadēmijas balvai par labāko dziesmu no skaņu celiņa. 1971. gadā K. Džonss kļuva par pirmo afroamerikāni, kurš bijis Amerikas Kinoakadēmijas balvu pasniegšanas ceremonijas muzikālais direktors. Viņam pieder dalīts rekords (ar Villiju Bērtonu) starp afroamerikāņiem saņemto "Oskara" nomināciju skaita ziņā — abi tikuši nominēti 7 reizes. K. Džonss ir izdevis 16 studijas albumus.