Pablo Sezars Ajmars Džordano (spāņu: Pablo César Aimar Giordano, dzimis 1979. gada 3. novembrī) ir Argentīnas futbola treneris un bijušais futbolists, spēlēja uzbrūkošā pussarga pozīcijā, bijis Argentīnas futbola izlases dalībnieks. Kopš 2017. gada Ajmars ir Argentīnas U17 izlases galvenais treneris. Savu karjeru sācis Argentīanas klubā River Plate. 2001. gadā pievienojies Spānijas klubam Valencia, bet 2006. gadā – Real Zaragoza. Kopumā La Liga turnīrā viņš aizvadīja 215 mačus un guva 32 vārtus. Vēlāk piecus gadus pavadījis Portugāles vienībā Benfica, ar kuru viņš izcīnīja vienu Portugāles Premjerlīgas titulu un četrus Taça da Liga kausus. Argentīnas futbola izlases sastāvā nospēlējis 52 mačus un guvis 8 vārtus. Pārstāvējis izlasi 2002. un 2006. gada FIFA Pasaules kausā.