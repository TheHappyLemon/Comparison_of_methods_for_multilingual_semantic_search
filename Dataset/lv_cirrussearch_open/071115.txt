Doloresa Končita Figeroa del Rivero Andersone (angļu: Dolores Conchita Figueroa del Rivero Anderson; dzimusi 1933. gada 23. janvārī, mirusi 2024. gada 30. janvārī), profesionāli zināma kā Čita Rivera, bija amerikāņu aktrise, dziedātāja un dejotāja. Rivera saņēmusi daudzus apbalvojumus, tostarp divas Tony balvas, divas Drama Desk balvas un Drama League balvu. Viņa bija pirmā latīņamerikāniete, kas 2002. gadā saņēma Kenedija centra prēmiju un 2009. gadā Prezidenta Brīvības medaļu. Viņa 2018. gadā saņēma Tony balvu par mūža ieguldījumu. Pēc debijas Brodvejā kā dejotāja mūziklā Guys and Dolls (1950), viņa turpināja saņemt lomas Brodvejas mūziklos, piemēram, Anitas lomu mūziklā "Vestsaidas stāsts" (West Side Story, 1957), Velmas Kellijas lomu mūziklā "Čikāga" (Chicago, 1975) un titullomu mūziklā Kiss of the Spider Woman (1993). Desmit reizes nominēta Tony balvai, divas reizes iegūstot balvu kategorijā "Labākā mūzikla aktrise" par lomām mūziklos The Rink (1984) un Kiss of the Spider Woman (1993). Viņu nominēja Tony balvai par lomām mūziklos Bye Bye Birdie (1961), "Čikāga" (Chicago, 1975), Bring Back Birdie (1981), Merlin (1983), Jerry's Girls (1986), Nine (2003), Chita Rivera: The Dancer's Life (2005) un The Visit (2015). Piedalījusies tādās filmās kā Sweet Charity (1969), Sgt. Pepper's Lonely Hearts Club Band (1978) un Tick, Tick... Boom! (2021). Viņa atveidoja Konijas Ričardsones lomu CBS situāciju komēdijseriālā The New Dick Van Dyke Show (1973—1974). Vēl piedalījusies tādos televīzijas projektos kā The Judy Garland Show (1963), The Carol Burnett Show (1971) un "Vils un Greisa" (2005). Viņas autobiogrāfija Chita: A Memoir publicēta 2023. gadā.