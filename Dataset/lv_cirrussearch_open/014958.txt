Brauna (spāņu: Base Antártica Brown) ir Argentīnas vasaras polārstacija Antarktīdā. Izvietota Koftrija (Sanavironas) pussalas ziemeļu galā Paradīzes līča piekrastē Danko krastā. 1951. gada 6. aprīlī izveidota kara flotes stacija ar nosaukumu Almirantebrauna (Destacamento Naval Almirante Brown). Nosaukta par godu Argentīnas kara flotes pamatlicējam, īru izcelsmes admirālim Giljermo (Viljamam) Braunam. 1964. gada 29. novembrī stacija tika nodota Argentīnas Antarktikas institūtam un 1965. gada 17. februārī tās nosaukums tika mainīts uz Almirantebraunas zinātnisko staciju (Estación Científica Almirante Brown). 1990. gadā stacija tika pārdēvēta tagadējā nosaukumā. Stacija var izmitināt līdz 16 cilvēku komandu. Stacija tika daļēji iznīcināta ugunsgrēkā 1951. gadā un atjaunota 1952. gadā. Līdz 1959./1960. gada sezonai stacija darbojās nepārtrauktā režīmā, līdz 1964./1965. gada sezonai — kā vasaras stacija, līdz 1984. gadam — vissezonas stacija. Nopietni cietusi ugunsgrēkā arī 1984. gada 12. aprīlī, kad nodega stacijas galvenā ēka. Pēc pēdējā ugunsgrēka funkcionē kā vasaras stacija. Galvenās izpētes jomas ir meteoroloģija, okeanoloģija, bioloģija, glacioloģija, bioķīmija, bakterioloģija un medicīna.