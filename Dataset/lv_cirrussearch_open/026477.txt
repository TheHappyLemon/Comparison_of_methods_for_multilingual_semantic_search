Senklū (franču: Saint-Cloud, izrunā: [sɛ̃ˈklu]) ir pilsēta Francijā, Odesēnas departamentā, Ildefransa reģionā. Tā atrodas Sennas kreisajā krastā 5 km uz rietumiem no Parīzes. Senklū tilts savieno pilsētu ar pretējā krastā atrodošos Buloņu-Bijankūru. Tās administratīvā teritorija iekļauj arī daļu 460 hektāru Senklū brīvdabas parka. Pilsētā ir kultūras centrs, konservatorija, golfa laukums, hipodroms, slimnīca, 22 skvēri un dārzi, 15 pamatskolas, četras koledžas, trīs liceji. Senklū atrodas arī Kirī institūta filiāle. Vairāki no vēsturiskiem monumentiem ir ierakstīti Francijas kultūras mantojuma sarakstā, to skaitā hipodroma ēka, pilsētas vēsturiskais centrs, Senklū baznīca, Sterna dārzs. Avelinu muzejam (Musée des Avelines) ir piešķirts statuss Musée de France. Gallijas laikos šī vieta saucās Novigentum, bet vēlāk Noženta (Nogent). Tagadējais pilsētas nosaukums ir cēlies no Hlodoalda (latīņu: Sanctus Clodoaldus) vārda. Hlodoalds bija Merovingu dinastijas princis, Orleānas karaļa Hlodomera dēls, Hlodviga I mazdēls. Viņš brīvprātīgi atteicās no valdīšanas perspektīvas un kļuva par eremītu. Viņš dibināja pilsētas baznīcu un klosteri, kuriem pēc viņa nāves 560. gadā tika piešķirts viņa vārds un pilsētu arī sāka saukt par Senklū.