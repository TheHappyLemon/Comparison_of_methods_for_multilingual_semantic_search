Romanša dziļvaga ir okeāna dziļvaga Atlantijas okeānā. Izvietojusies ekvatora rajonā starp Āfriku un Dienvidameriku. Trešā dziļākā vieta (7730 m) Atlantijas okeānā pēc Puertoriko dziļvagas un Dienvidsendviču dziļvagas. Tā ir ap 300 km gara un līdz 19 km plata un atdala divas Vidusatlantijas grēdas daļas — Ziemeļatlantijas grēdu un Dienvidatlantijas grēdu. Dziļvagu 1883. gadā atklāja franču okeanogrāfiskā ekspedīcija un nosauca sava kuģa Romanche vārdā.