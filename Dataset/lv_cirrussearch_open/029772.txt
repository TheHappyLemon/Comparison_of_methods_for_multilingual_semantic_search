Ielas kanjons (angļu: street canyon), arī pilsētas kanjons, ir vieta pilsētā, kur ielas malās atrodas vairākas augstceltnes vai debesskrāpji, kas rada kanjonam līdzīgus apstākļus šajā vietā. Bieži šādi veidojas vietās, kur kāda iela atdala kvartālus vai vairāku lielu ēku kompleksus. Šādas vietas ir, piemēram, Magnificent Mile iela Čikāgā, "Varoņu kanjons" Manhatanā un Honkongas centrālajā un Kouluņas apkārtnē. Šādiem kanjoniem ir ietekme uz vietējo mikroklimatu — temperatūru, vēju, gaisa kvalitāti, kā arī GPS un radio uztveramību. Tāpat kā dabas radītiem kanjoniem, ielu kanjonus iedala vairākos veidos, kā, piemēram, simetriskie un asimetriskie kanjoni, kuros celtnes ielu malās ir vai nav aptuveni viena augstuma, īsie, vidēji garie un garie kanjoni, kuru veids ir atkarīgs no ielas daļas garuma, kur abās malās ir augstceltnes, kā arī to iedala regulāros, avēnijas un dziļajos pēc kanjona augstuma un platuma attiecības.