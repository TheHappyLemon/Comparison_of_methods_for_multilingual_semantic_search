Dorisa Deja (angļu: Doris Day; dzimusi kā Dorisa Mērija Anna Kepelhola (Doris Mary Ann Kappelhoff); 1922. gada 3. aprīlis Sinsinati — 2019. gada 13. maijs Carmel Valley Village) bija amerikāņu aktrise, dziedātāja un dzīvnieku tiesību aizstāve. Viņas karjera ir ilgusi gandrīz 50 gadus. Karjeru sākusi kā bigbenda dziedātāja 1939. gadā, taču kļuva pazīstama vienīgi 1944. gadā pēc dziesmas Sentimental Journey publicēšanas. Pēc grupas Les Brown & His Band of Renown pamešanas viņa uzsāka solokarjeru, sadarbojās ar Columbia Records, kas ir viņas vienīgā ierakstu kompānija. Aktrises karjeru sākusi ar galveno lomu 1948. gada filmā Romance on the High Seas. Kopumā ir filmējusies 39 filmās, izdevusi 29 albumus, pavadījusi 460 nedēļas Top 40 topos un kļuva par vienu no ASV iemīļotākajiem izklaides industrijas pārstāvjiem. Par lomu 1959. gada romantiskajā komēdijā Pillow Talk tikusi nominēta Amerikas Kinoakadēmijas balvai.