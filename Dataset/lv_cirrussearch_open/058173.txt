Vladimirs ir populārs vīriešu personvārds, kā īsais variants tiek lietots Vova vai Volodja. Tam ir divi izcelsmes avoti: slāvu un ģermāņu un tam var būt vairākas nozīmes. Seno slāvu valodā nozīmējis "pasaules valdnieks" vai "mierīgs valdnieks" (*vladi, *vladeti — valdīt un *mir — pasaule vai miers), savukārt seno ģermāņu valodā nozīmējis "slavens valdnieks" vai "spožs un slavens" (*wald — spēks, spozme un *mari — slava; skatīt Valdemārs). Tā seno ģermāņu nozīmē "spožs un slavens" vārda Vladimirs nozīme sakrīt ar vienu citu populāru personvārdu — Roberts. Popularitāti visticamāk ieguvis, pateicoties Kijevas kņazam Vladimiram Lielajam, kurš saukts arī par svēto Vladimiru un Valdemāru Kristītāju. Latviešu kalendārā Vladimira vārdadiena ir 8. decembrī.