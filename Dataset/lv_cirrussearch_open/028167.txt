Džalalabadas apgabals (kirgīzu: Жалал-Абад облусу) ir viena no Kirgizstānas pirmās pakāpes administratīvajām vienībām. Izvietojusies valsts rietumos kalnainā apvidū. Ziemeļos robežojas ar Talasas un Čujas apgabaliem, austrumos — Narinas apgabalu, dienvidaustrumos — Ošas apgabalu, dienvidos un rietumos — Uzbekistānas Taškentas, Namanganas un Andidžonas vilajetiem. Apgabala centrs ir Džalalabadas pilsēta. Iedzīvotāju lielākā daļa ir kirgīzi (71,8%; 2009) un uzbeki (24,8%), kā arī krievi (0,9%) u.c. Ģeogrāfiski lielu daļu apgabala teritorijas aizņem rietumu Tjanšana grēdas un to atzari: Fergānas grēda, Talasas Alatau, Čatkalas grēda, Piskomas grēda. Dienvidrietumos apgabala teritorija piekļaujas Fergānas ielejas ziemeļaustrumu malai. Apgabala ziemeļdaļā uz Narinas upes uzbūvēta Toktogulas ūdenskrātuve. Apgabals pirmoreiz izveidots 1938. gadā kā Džalalabadas apvidus (Джалал-Абадский округ), bet 1939. gadā pārdēvēts par apgabalu. 1959. gadā apgabalu likvidēja, tā teritoriju pievienojot Ošas apgabalam. 1990. gada 14. decembrī apgabalu atjaunoja, tajā iekļaujot lielāko daļu bijušās tā teritorijas.