Žans Marks Ero (franču: Jean-Marc Ayrault, dzimis 1950. gada 25. janvārī) ir franču politiķis, no 2012. līdz 2014. gadam vadījis Francijas valdību. Pēc izglītības Ero ir valodnieks. Kopš 1971. gada Sociālistiskās partijas biedrs. No 1989. līdz 2012. gadam bijis Nantes mērs, Francijas nacionālajā sapulcē no 1989. līdz 2012. gadam vadījis sociālistu frakciju, kā arī bijis Sociālistu partijas līderis no 1997. līdz 2012. gadam. Pēc sociālistu prezidenta amata kandidāta Fransuā Olanda uzvaras 2012. gada vēlēšanās Ero kļuva par Francijas valdības premjerministru. Viņa valdības laikā tika ieviesti vairāki progresīvi pasākumi sociālajā jomā, piemēram, vairākām profesiju kategorijām tika samazināts pensionēšanās vecums no 62 uz 60 gadiem, par 30% samazinātas ministru algas, palielināta minimālā alga, palielināts atbalst mazturīgajām ģimenēm izglītības iegūšanai, piešķirtas subsīdijas jauniešu nodarbinātībai. Premjera amatu zaudējis, atkāpjoties pēc sociālistu zaudējuma 2014. gada pašvaldību vēlēšanās.