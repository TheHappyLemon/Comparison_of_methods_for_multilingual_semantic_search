Klements VIII (latīņu: Clemens VIII, dzimis 1536. gada 24. februārī, miris 1605. gada 3. martā), īstajā vārdā Ipolito Aldobrandīni (Ippolito Aldobrandini), bija Romas pāvests no 1592. gada 30. janvāra līdz savai nāvei. Viņa priekštecis bija Inocents IX. Klements VIII pāvesta amatā bija kontrreformācijas laikā. Pirms kļūšanas par pāvestu viņš bija kardināls. Šajā amatā viņu 1585. gadā iecēla pāvests Siksts V. Klementa VIII pontifikāta laikā uz sārta par ķecerību tika sadedzināts Džordāno Bruno. Komponists Orlando di Lasso Klementam VIII veltīja savu 21 madrigālu kopu Lagrime di San Pietro ("Svētā Pētera asaras"), kas pirmoreiz tika publicēts pēc autora nāves 1595. gadā.