Mēslojums ir dabiskas vai sintētiskas izcelsmes organisku vai neorganisku materiālu kopums, kas tiek pievienots augsnei, lai pievienotu vai papildinātu tajā esošās dzīvībai svarīgās barības vielas. Izmantojot mēslojumu, var palielināt novāktās ražas daudzumu. Mūsdienās aptuveni 40—60% ražas tiek izaudzētas, izmantojot komerciāli iegādātu mēslojumu. Tiek prognozēts, ka Eiropas mēslojumu tirgus līdz 2018. gadam būs sasniedzis 15,3 miljardus eiro. Ķīmiski sintezētu mēslojumu sāka izmantot rūpnieciskās revolūcijas laikā, bet mūsdienās tas nodrošina lielāko daļu pieejamās pārtikas pasaules zemēs ar nabadzīgu augsni, tādējādi ievērojami paaugstinot arī pasaules iedzīvotāju skaita pieaugumu. Mēslojumu sastāvā ir barības vielas dažādās proporcijās. Šīs barības vielas parasti ir: seši pamatelementi: slāpeklis (N), fosfors (P), kālijs (K), kalcijs (Ca), magnijs (Mg), un sērs (S); septiņi mikroelementi: bors (B), hlors (Cl), varš (Cu), dzelzs (Fe), mangāns (Mn), molibdēns (Mo), un cinks (Zn).