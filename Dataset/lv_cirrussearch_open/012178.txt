Ambeļi (latgaliešu: Ambeli), agrāk arī Ambeļmuiža (Ombu muiža), ir ciems Augšdaugavas novada Ambeļu pagastā, pagasta centrs. Izvietojies pagasta rietumos netālu no Višķu ezerā ietekošās Dubnas, 32 km no novada domes Daugavpilī un 231 km no Rīgas. Apdzīvotā vieta izveidojusies pie bijušās Ambeļu muižas (Ambel) centra. Pēc Otrā pasaules kara attīstījusies kā ciema padomes un Pētera Stučkas padomju saimniecības centrālais ciemats. Ambeļos atrodas pagasta pārvalde, bibliotēka, pasts, feldšeru punkts, klubs, katoļu baznīca. Ambeļu parks ir valsts nozīmes arhitektūras un dabas piemineklis.