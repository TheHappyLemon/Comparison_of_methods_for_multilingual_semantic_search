100 kilometri vīriešiem bija viena no sešām riteņbraukšanas disciplīnām un viena no piecām treka riteņbraukšanas disciplīnām, kas bija iekļauta olimpisko spēļu programmā. Sacensības notika 8. aprīlī, līdz ar to tā bija pirmā disciplīna, kas norisinājās riteņbraukšanā šajās olimpiskajās spēlēs. Tajās startēja 9 sportisti no 5 valstīm. Sacensības tika aizvadītas Neo Falirona velodromā. Sportistiem bija jāveic 300 trases apļi. Lai gan sacensībās startēja 9 sportisti, visus 300 apļus veica tikai divi sportisti. Par pirmo olimpisko čempionu šajā disciplīnā kļuva Francijas sportists Leons Flamāns, savukārt sudraba medaļu izcīnīja Grieķijas sportists Georgijs Koletis. Leonam Flamānam šī bija viena no trim olimpiskajām medaļām šajās olimpiskajās spēlēs riteņbraukšanā. Šīs medaļas piešķīra Starptautiskā Olimpiskā komiteja ar atpakaļejošu datumu. Spēļu laikā uzvarētājiem tika piešķirta sudraba medaļa, bet turpmākās vietas netika apbalvotas.