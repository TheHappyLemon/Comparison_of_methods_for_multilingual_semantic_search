Omoloja (krievu un jakutu: Омолой) ir upe Krievijas Federācijas ziemeļos, plūst pa Sahas Republikas teritoriju. Nosaukums cēlies no upes krastā dzīvojušā jukagiru dzimtas vadoņa Omoloja vārda.. Upe sākas Verhojanskas grēdas austrumu nogāzē Sietindenas grēdā, plūst ziemeļaustrumu virzienā pa izteiktu ieleju paralēli Kulara grēdai. Nonākot piejūras zemienē, pagriežas ziemeļrietumu virzienā un ieplūst Laptevu jūras Buorhajas līcī, veidojot nelielu deltu. Lielākās pietekas ir Argajurjaha un Kuranahjurjaha, abas kreisās. Upes krasti maz apdzīvoti, vienīgā pastāvīgi apdzīvotā vieta ir Nami upes vidustecē. Upes baseinā skalo zeltu, kas veicina upes piesārņošanos.