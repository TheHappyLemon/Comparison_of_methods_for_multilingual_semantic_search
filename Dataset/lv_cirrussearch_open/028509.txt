Īspurna krupji jeb knābjpurna krupji (Rhinella) ir viena no lielākajām un plašākajām krupju dzimtas (Bufonidae) ģintīm, kas apvieno 88 krupju sugas. Tās sastopamas Centrālamerikas un Dienvidamerikas tropu joslā, sākot ar Teksasas dienvidiem ASV (Riograndes ieleju) un Sonoras reģionu Meksikā, dienvidu virzienā turpinoties cauri tropu mežiem līdz Čīlei, Argentīnai un Urugvajai. Viena suga — jūras krupis (Rhinella marina) tikusi plaši introducēta daudzviet pasaulē: Antiļu salās, Fidži, Filipīnās, Taivānā, Rjūkjū salās (Japānā), Jaungvinejā, Austrālijā un daudzās Okeānijas salās. Zinātniskais nosaukums Rhinella latviski nozīmē "deguntiņš". Vārds atvasināts no grieķu valodas (rhino (ῥῑνο) — deguns), pielietojot latīņu valodai raksturīgo deminutīva galotni (ella).