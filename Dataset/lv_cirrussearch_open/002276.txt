Ervīns Johanness Eižens Rommels (vācu: Erwin Johannes Eugen Rommel; dzimis 1891. gada 15. novembrī, miris 1944. gada 14. oktobrī), dēvēts arī par "Tuksneša Lapsu" (Wüstenfuchs), bija Vācijas Impērijas, reihsvēra, vērmahta virsnieks, ģenerālfeldmaršals, izcēlās cīņās pret Sabiedrotajiem Āfrikā. Piedalījās kaujās Pirmā pasaules kara laikā Itālijas frontē, arī pazīstamajā Kaporeto kaujā 1917. gadā oktobrī-novembrī. Par darbību frontē tika apbalvots ar prūšu Pour le Mérite ordeni. Otrā pasaules karā, Kaujas par Franciju laikā, Rommels komandēja vērmahta 7. tanku divīziju (7. Panzer-Division), jeb tā saucamo "Spoku divīziju" (La division fantome), jo tā spēja pārvietoties tik ātri un negaidīti, ka bieži arī Vācijas ģenerālštābs precīzi nezināja Rommela divīzijas atrašanās vietu. Tomēr vislielāko slavu Rommels ieguva kā vācu-itāļu spēku pavēlnieks Ziemeļāfrikā no 1941. līdz 1943. gadam, iegūdams savu "Tuksneša Lapsas" iesauku, meistarīgi veicot karadarbību tuksneša apstākļos. Vēlāk Rommels iesaistījās kaujās Normandijā, kopā ar Gerdu fon Rundštetu vadot Vācijas aizsardzību Sabiedroto Normandijas operācijas laikā. Rommela tuvākie līdzgaitnieki bija iesaistīti 20. jūlija sazvērestībā pret Ādolfu Hitleru, par viņa paša reālo iesaisti ziņu nav un vēsturnieku domas dalās. Tā kā Rommelam bija milzīga autoritāte Vācijā, Hitlers ļāva viņam izdarīt pašnāvību (pie viņa ieradās un to piedāvāja Hitlera galvenais adjutants Vilhelms Burgdorfs). Rommels tika apglabāts ar pilnu militāru godu. Rommels tika augsti vērtēts un cienīts arī viņa kauju pretinieku aprindās kā bruņiniecisks un humāns karavīrs. Viņa Āfrikas korpuss nekad nav apsūdzēts jebkādos kara noziegumos. Viņš arī ignorēja pavēles uz vietas sodīt ar nāvi diversantus, karavīrus — ebrejus un civiliedzīvotājus.