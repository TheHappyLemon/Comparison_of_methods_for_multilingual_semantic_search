"Rašmoras skola" (angļu: Rushmore) ir 1998. gada ASV komēdijas filma, kuras režisors ir Vess Andersons. Filmā galvenās lomas atveido Džeisons Švarcmans, Olīvija Viljamsa, Bills Marijs, Braians Kokss, Sīmors Kasels un Meisons Gambls. Filma ir par Rašmoras skolas skolnieku Maksu (Švarcmans), kurš sadraudzējas ar pusmūža bagātu rūpnieku (Marijs), un viņu kopējo mīlestību pret skolas skolotāju Rozmariju (Viljamsa). Filmas pirmizrāde notika 1998. gada 17. septembrī Toronto Starptautiskais kinofestivālā. "Rašmoras skola" saņēma pozitīvas kritiķu atsauksmes, tā palīdzēja veiksmīgi uzsākt Andersona un Švarcmana karjeru, kā arī restartēt Marija karjeru kā neatkarīgā kino aktierim. 1999. gada Independent Spirit Awards apbalvošanas ceremonijā, Andersons ieguva labākā režisora balvu, savukārt Marijs ieguva labākā aktiera otrā plāna lomā balvu. Marijs tika nominēts arī Zelta globusa balvai. Sākot no šīs filmas, Marijs ir piedalījies katrā nākamajā Andersona filmā. 2016. gadā filma tika iekļauta ASV Kongresa bibliotēkas Nacionālajā kinoreģistrā kā "kulturāli, vēsturiski vai estētiski nozīmīga filma".