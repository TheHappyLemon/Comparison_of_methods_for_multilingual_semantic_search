Miltiņi (agrāk arī Miltiņu muiža) ir ciems Dobeles novada Bērzes pagastā, pagasta lielākā apdzīvotā vieta. Izvietojies Bērzes kreisajā krastā pie autoceļa P97 4,7 km no pagasta centra Šķibes, 5 km no novada domes Dobelē un 74 km no Rīgas. Apdzīvotā vieta izveidojusies pēckara gados pie bijušās Miltiņu muižas (Dorotheenhof) centra kā kolhoza «Zelta druva» ciemats. Ciemā ir padomju laika daudzstāvu apbūve gar upes krastu un privātmāju apbūve tā rietumu daļā. Miltiņos atrodas kultūras nams «Zelta druva», pasts, veikals, kafejnīca. Ir atjaunots liels bērnu laukums.