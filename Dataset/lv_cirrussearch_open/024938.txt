Kodolziema ir hipotētisks Zemes globālā klimata stāvoklis, kas varētu rasties pēc plaša mēroga kodolkara. Tiek uzskatīts, ka pēc liela daudzuma dūmu un sodrēju izmešanas stratosfērā, kas notiktu pēc aptuveni 30—40% pasaules valstu rīcībā esošo kodolieroču detonēšanas, samazinātos līdz Zemei nonākošo Saules staru apjoms, kas novestu pie arktiska klimata iestāšanās uz visas planētas. Pirmais par kodolziemas rašanās iespējamību izteicās ASV fiziķis Karls Seigans, bet vēlāk ar aprēķiniem to pamatoja PSRS fiziķis Valentīns Aleksandrovs. Šie darbi tika plaši atspoguļoti plašsaziņas līdzekļos un izsauca lielu rezonansi. Pēdējā laikā gan vairāki fiziķi šos pētījumus ir apstrīdējuši, lai arī nav pilnībā pierādīta to aplamība.