"Dziedot lietū", arī "Dziesmiņa lietū" (angļu: Singin' in the Rain), ir 1952. gada amerikāņu muzikālā komēdija, kuras režisori ir Džīns Kelijs un Stenlijs Donens. Filma ir par Holivudas aktieriem 1920. gadu beigās, kad notika pāreja no mēmā kino uz skaņas kino. Filmā galvenās lomas attēlo Džīns Kelijs, Donalds O'Konors, Debija Reinoldsa, Džīna Heigena un Milards Mičels. Filma sākotnēji neguva lielus panākumus, tomēr vēlāk tā iekļuva dažādos labāko filmu sarakstos. Amerikas Kinoinstitūts to ir atzinis par visu laiku labāko muzikālo filmu, atjauninātajā 100 izcilāko filmu sarakstā to ierindoja 5. vietā (oriģinālajā sarakstā — 10. vieta), Singin' in the Rain dziesma 100 izcilāko dziesmu sarakstā tika ierindota 3. vietā (sarakstā vēl iekļuva Make 'em Laugh un Good Morning). 1989. gadā "Dziedot lietū" bija starp pirmajām 25 filmām, kas iekļautas ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".