"Jaunie mutanti" (angļu: The New Mutants) ir 2020. gada ASV supervaroņu žanra šausmu filma, kas veidota pēc Marvel Comics tāda paša nosaukuma komiksu motīviem. Filmas izplatītājs ir 20th Century Studios. Šī ir trīspadsmitā un noslēdzošā filma X-cilvēku filmu sērijā. Filmas režisors ir Džošs Būns, scenāristi Būns un Neits Lī. Galvenās lomas atveido Meisija Viljamsa, Anja Teilore-Džoja, Čārlijs Hītons, Alisi Braga, Blu Hanta un Henrijs Zaga. Filmā jaunu mutantu grupa tiek turēta slepenā iestādē, kur viņiem ir jācīnās, lai glābtu savas dzīvības un tiktu brīvībā. Būns un Lī sāka darbu pie filmas uzreiz pēc tam, kad Būns beidza darbu pie savas filmas "Vainīgas ir zvaigznes" (The Fault in Our Stars, 2014). Pāris 2015. gada maijā parakstīja sadarbības līgumu un ieguva izredzes uz iespējamu X-cilvēku filmu triloģiju, ko producētu Saimons Kinbergs. Par Teilores-Džojas un Viljamsas piedalīšanos filmā baumoja no 2016. gada marta, līdz gadu vēlāk baumas apstiprinājās izziņojot pilno aktieru sastāvu. Filmēšana norisinājās no 2017. gada jūlija līdz septembrim Bostonā, Masačūsetsā, pārsvarā Medfīldas štata slimnīcā. Filmas pirmizrāde tika plānota 2018. gada aprīlī. Vēlāk filmai ieplānoja atsevišķu ainu pārfilmēšanu, kas tika atlikta, jo Disney uzsāka 20th Century Fox iegādes procesu. Pēc iegādes procesa beigām Būns atgriezās pie filmas un tā tika pabeigta 2020. gada martā, neveicot pārfilmēšanu. Filmas "Jaunie mutanti" pirmzrāde ASV notika 2020. gada 28. augustā, pirms tam tā vairākas reizes tika atlikta, sākot no 2018. gada aprīļa. Latvijas kinoteātros filmas pirmizrāde notika 2020. gada 4. septembrī. Filma saņēma dažādas kritiķu atsauksmes. Sākotnēji šī filma bija veidota kā triloģijas pirmā daļa, bet pēc Fox nonākšanas Disney īpašumā filmas tiesības pārgāja pie Marvel Studios, tādējādi izslēdzot turpinājumu iespējamību.