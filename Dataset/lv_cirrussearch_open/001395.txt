Ruperta krasts (angļu: Ruppert Coast) ir Mērijas Bērdas Zemes piekrastes apgabals gar Kluso okeānu (Dienvidu okeānu) no Burksa raga austrumos līdz Brenana ragam rietumos. Krasts robežojas ar Hobsa krastu austrumos (136°50'W) un Sondersa krastu rietumos (146°31'W). Ruperta krasta rietumu daļas piekrasti aizņem Nikersona šelfa ledājs ar Ņūmena un citām mazākām salām. Krasta vidusdaļā okeānā noplūst Lenda glečers. Ap 50 km no krasta atrodas nelielā Krūzena sala. Krasta austrumos Halla līča austrumu krastā Burksa ragā atrodas pašreiz iekonservētā krievu polārstacija Ruskaja. Krasts tika izpētīts no gaisa Ričarda Bērda otrās antarktīkās ekspedīcijas (1933-1935) laikā un nosaukts par godu ekspedīcijas atbalstītājam pulkvedim Džeikobam Rupertam (Jacob Ruppert), kas veica pirmo rekogniscēšanas lidojumu gar krastu.