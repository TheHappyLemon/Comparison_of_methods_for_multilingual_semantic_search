Čaunas līcis (krievu: Чаунская губа) ir Austrumsibīrijas jūras līcis tās dienvidaustrumu piekrastē, vistālāk uz dienvidiem izvirzītā jūras daļa. Administratīvi ietilpst Krievijas Čukotkas autonomā apvidus Čaunas rajonā. Ziemeļrietumos līci norobežo Kitikas pussala un Ajonas sala, ziemeļaustrumos — Šelagu rags. Ar jūru līci savieno 30 km platais Sredņijas šaurums ziemeļos un 2—10 km platais un seklais Mazais Čaunas šaurums ziemeļrietumos. Rietumu krasts zems, austrumu — stāvāks. Līcī ietek vairākas nelielas upes, tajā skaitā Čauna, kas devusi līcim nosaukumu. Līča austrumu un dienvidu piekrastē kopš 1974. gada izveidots Čaunas līča dabas liegums migrējošo ūdensputnu aizsardzībai. Krasti mazapdzīvoti, ziemeļaustrumu piekrastē atrodas nozīmīga jūras osta Peveka un pamestais Valkumejas kalnraču ciemats, dienvidos Čaunas grīvā — Ritkuču ciems un Ustjčaunas polārstacija.