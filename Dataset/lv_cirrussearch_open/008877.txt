Amnesty International (AI) ir nevalstiska cilvēktiesību organizācija, kas apvieno ap 3 miljoniem biedru vairāk kā 150 valstīs. Tā cīnās par politieslodzīto atbrīvošanu, bēgļu tiesību ievērošanu, spīdzināšanas izskaušanu, nāvessoda atcelšanu, Vispārējās cilvēktiesību deklarācijas ievērošanu un citiem mērķiem cilvēktiesību jomā. Organizāciju 1961. gadā Apvienotajā Karalistē izveidoja britu jurists Pīters Benensons. 1977. gadā tā saņēma Nobela miera prēmiju. ANO to ir apbalvojusi ar Apvienoto Nāciju Organizācijas balvu Cilvēktiesību jomā.