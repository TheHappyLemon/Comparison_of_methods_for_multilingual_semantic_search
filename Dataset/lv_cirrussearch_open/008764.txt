Piejūras Šaranta (franču: Charente-Maritime) ir departaments Francijas rietumos, viens no divpadsmit Jaunakvitānijas reģiona departamentiem. Tas ir viens no pirmajiem 83 departamentiem, kas tika izveidoti franču revolūcijas laikā 1790. gada 4. martā. Sākotnēji tā nosaukums bija Charente-Inférieure, bet 1941. gadā departamentu pārdēvēja. Departamenta administratīvais centrs ir Larošela, citas lielākās pilsētas ir Senta un Rošfora. Nosaukums ir cēlies no caur departamentu plūstošās Šarantas upes nosaukuma.