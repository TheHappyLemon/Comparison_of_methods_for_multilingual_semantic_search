Utrehtas Universitāte (nīderlandiešu: Universiteit Utrecht) ir 1636. gadā dibināta publiska pētniecības universitāte Nīderlandes pilsētā Utrehtā, viena no senākajām un slavenākajām valstī. Universitātes darbība organizēta septiņās fakultātēs. Ar universitāti saistīta 12 Nobela prēmijas laureātu darbība. Bijušo un esošo pasniedzēju un studentu vidū minami fiziķis Nikolāss Blūmbergens (Nicolaas Bloembergen), fiziķis Pīters Bodērts (Pieter Boddaert), ķīmiķis Kristoforuss Beiss Ballots (C. H. D. Buys Ballot), fiziķis Peters Debajs, ārsts Kristiāns Eijkmans (Christiaan Eijkman), ārsts Villems Eindhovens (Willem Einthoven), ārsts Renjē de Grāfs (Regnier de Graaf), fizikālķīmiķis Jakobs van't Hofs, fiziķis Gerarts 't Hofts (Gerard 't Hooft), astronoms Hendriks van de Hulsts (Hendrik C. van de Hulst), astronoms Jakobuss Kapteins (Jacobus Kapteyn), matemātiķis Tjallings Kopmanss (Tjalling Koopmans), ķīmiķis Pauls Krutzens (Paul J. Crutzen), fiziķis Pīters van Mušenbrūks (Pieter van Musschenbroek), ķīmiķis Leopolds Ružička (Leopold Ružička), primatologs Franss de Vāls (Frans de Waal), fiziķis Martinuss Veltmans (Martinus J. G. Veltman).