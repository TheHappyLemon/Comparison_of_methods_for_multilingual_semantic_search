Kauņas pils (lietuviešu: Kauno pilis) ir viduslaiku pils Lietuvā. Atrodas Kauņas pilsētā, pie Neres upes ietekas Nemunā. Saglabājusies apmēram trešdaļa no pils apbūves. Lietuvieši pili sāka celt 14. gadsimta vidū. 1362. gadā Teitoņu ordenis lielmestra Vinriha fon Kniprodes vadībā pili aplenca un pēc mēneša ilga aplenkuma to ieņēma un nopostīja. Turpmākajos gados pils piederēja te ordenim, te lietuviešiem. 1398. gadā tā nostiprinājās lietuviešu īpašumā, bet pēc ordeņa sakāves Grunvaldes kaujā 1410. gadā vairs netika apdraudēta. 1549. gadā Sigismunds II Augusts pili uzdāvināja Barbarai Radzivilai. 16. gadsimtā pils tika pārbūvēta pēc tā laika militārās zinātnes prasībām. Pēc 17. gadsimta Polijas kariem ar Zviedriju pils savu militāro nozīmi zaudēja. 18. gadsimtā tā kalpoja kā cietums. Vēlāk pils teritoriju tika atļauts apbūvēt. Pils aizsardzības un arheoloģiskās izpētes darbu iesākās 20. gadsimta 30. gados un ar pārtraukumiem turpinājās līdz mūsdienām. Ievērojama rekonstrukcija notika 2010./2011. gadā. Kauņas pili pieminējis Adams Mickevičs 1828. gadā publicētajā poēmā "Konrāds Vallenrods".