Vorens Gameiljels Hārdings (angļu: Warren Gamaliel Harding; dzimis 1865. gada 2. novembrī, miris 1923. gada 2. augustā) bija Amerikas Savienoto Valstu divdesmit devītais prezidents, pārstāvēja Republikānisko partiju. Prezidenta amatā bija no 1921. līdz 1923. gadam. Hārdings bija pirmais žurnālists ASV prezidenta amatā. Viņš neizcēlās ar tālredzību. Aizstāvēja principu „mazāk valdības biznesā, vairāk biznesa valdībā”. Viņa padomniekus sauca par „pokera kabinetu”, jo viņi kopā ar prezidentu regulāri nodevās pokera spēlei. Prezidentūru aizēnoja viņa padomnieku un citu valsts amatpersonu kriminālās aktivitātes. Hārdings nomira no sirdstriekas, atrazdamies prezidenta amatā. Par prezidentu kļuva viceprezidents Kelvins Kūlidžs. Vēlākos prezidentu apskatos regulāri tiek vērtēts kā viens no sliktākajiem ASV prezidentiem. Hārdinga prezidentūras laikā ASV ārpolitika bija tendēta uz izolacionismu. Viņš vēlējās atgriezt valsti situācijā, kāda tā bija pirms Pirmā pasaules kara, 1914. gadā. Hārdings uzskatīja, ka "pašlaik Amerikai nepieciešami nevis varoņdarbi, bet atveseļošanās, nevis patentētas zāles, bet normāli apstākļi, nevis revolūcija, bet atjaunotnes darbi."