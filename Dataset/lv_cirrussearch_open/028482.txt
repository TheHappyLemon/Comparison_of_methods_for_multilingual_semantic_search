BelKA (no baltkrievu: Беларускі Касмічны Апарат — "Baltkrievijas kosmiskais aparāts") bija plānots Baltkrievijas pirmais pavadonis. Tas tika zaudēts nesējraķetes avārijā 2006. gada jūlijā. Pavadonis bija paredzēts kartogrāfijai, zemju saimnieciskās darbības kontrolei, ģeoloģijai, mežu un ūdens tilpņu uzraudzībai un citiem Zemes tālizpētes uzdevumiem. Izgatavots Krievijas uzņēmumā RKK Ènergija uz platformas Viktorija bāzes. Optoelektronisko aparatūru izgatavoja Baltkrievijas organizācijas. Tā izšķirtspēja bija 2 līdz 2,5 metri panhromariskā režīmā un 10 m četru spektrālo kanālu režīmā. BelKA startēja 2006. gada 26. jūlijā 19:43 UTC ar nesējraķeti Sojuz-FG/Fregat no Baikonuras kosmodroma. Kopā ar to tika palaisti arī 17 nanopavadoņi. 73. sekundē pēc starta notika raķešdzinēju atslēgšanās. Raķete ar pavadoņiem nokrita Kazahstānas teritorijā. Raķetes startu novēroja Baltkrievijas prezidents Aleksandrs Lukašenko. Izmeklēšanas komisija secināja, ka kļūmes cēlonis bija raķetes pirmās pakāpes ceturtā dzinēja hidropievada darbības traucējums. Tas regulē dzinēja vilces vektoru, un nebija darbojies 0,27 sekundes. Pa šo laiku raķete bija sākusi stipri rotēt. Pēc 2 sekundēm žiroskops sasniedza robežu un deva avārijas komandu izslēgt dzinējus. Visticamāk, hidropievada atslēgšanās notikusi degvielas temperatūras paaugstināšanās dēļ. 2012. gadā veiksmīgi palaists BKA, kurš kļuva par Baltkrievijas pirmo pavadoni.