Bārnijs Frenks (angļu: Barney Frank; dzimis 1940. gada 31. martā) ir amerikāņu advokāts un politiķis. Kopš 1981. gada ir Pārstāvju palātas loceklis no Masačūsetsas 4. Kongresa apgabala, pārstāv Demokrātisko partiju. B. Frenks tiek uzskatīts par vienu no redzamākajiem geju politiķiem ASV. Izglītību ieguvis Hārvardas koledžā (Harvard College) un Hārvardas juridiskajā skolā (Harvard Law School). Pirms ievēlēšanas Masačūsetsas Pārstāvju palātā 1972. gadā B. Frenks darbojās politikā kā palīgs. 1980. gadā ticis ievēlēts ASV Pārstāvju palātā ar 52% balsu. Pēc tam ticis vairākkārt pārvēlēts. Laikā no 2007. līdz 2011. gadam B. Frenks bija Pārstāvju palātas Finanšu pakalpojumu komitejas vadītājs. 2011. gada 28. novembrī politiķis paziņoja, ka pēc 2013. gada beigs savu politisko karjeru Kongresā.