Buranovas vecmāmiņas (krievu: Бурановские бабушки, udmurtu: Брангуртысь песянайёс, angļu: Buranovskiye Babushki) ir udmurtu mūzikas grupa no Buranovas ciema Udmurtijā, Krievijā, kas savu darbību aizsāka 1968. gadā. Grupa pārstāvēja Krieviju 2012. gada Eirovīzijas dziesmu konkursā Baku, Azerbaidžānā ar dziesmu Party for Everybody, kur ieguva 2. vietu, iegūstot punktus no visām konkursa dalībvalstīm, izņemot vienu, Šveici, un paliekot tikai aiz Zviedrijas — konkursa uzvarētājvalsts. Par nopelnīto naudu Buranovā tika uzbūvēta baznīca.