Šis raksts ir par 1940. gada pamieru. Par citām jēdziena Kompjeņas pamiers nozīmēm skatīt nozīmju atdalīšanas lapu. Kompjeņas pamiers tika parakstīts 1940. gada 22. jūnijā, pulksten 18:36 netālu no Kompjeņas, Francijā, starp Trešā reiha un Francijas Trešās Republikas amatpersonām. Tas stājās spēkā tikai 25. jūnija pusnaktī. Pamiera parakstītājs no Vācijas puses bija Vērmahta ģenerālfeldmaršals Vilhelms Keitels, savukārt no Francijas puses bija armijas ģenerālis Šarls Hancigers (Charles Huntziger). Pēc Vācijas izšķirošās uzvaras Francijas kaujā (1940. gada 10. maijs–21. jūnijs) Otrā pasaules kara laikā, saskaņā ar šo pamieru tika izveidota Vācijas okupācijas zona Francijas ziemeļos un rietumos, kas aptvēra apmēram trīs piektdaļas no Francijas Eiropas teritorijas, ieskaitot visas Lamanša un Atlantijas okeāna ostas. Pārējā valsts daļa bija jāatstāj neokupēta, lai gan jaunais Višī režīms, kas aizstāja Trešo Republiku, tika abpusēji atzīts par visas Francijas Eiropas daļas, izņemot Elzasu-Lotringu, likumīgo valdību. Frančiem arī tika atļauts saglabāt kontroli pār visām savām teritorijām ārpus Eiropas. Ādolfs Hitlers apzināti izvēlējās Kompjeņas mežu par pamiera parakstīšanas vietu, jo tam bija simboliskā loma kā 1918. gada pamiera vietai ar Vāciju, kur beidzās Pirmais pasaules karš līdz ar Vācijas padošanos.