Naktstauriņi (Heterocera) ir liela kukaiņu grupa, kas kopīgi ar tauriņiem veido zvīņspārņu kārtu (Lepidoptera). Lai arī mūsdienu zvīņspārņu sistemātikā šāda taksonomiskā vienība netiek izmantota, tomēr to var lietot, lai apzīmētu visus naktstauriņus, un daudzos informācijas avotos arī tiek izmantots šāds kopējs naktstauriņu sugu apzīmējums. Tās var būt gan kodes, gan mūķenes, gan sfingi, pūcītes, vērpēji, tinēji un citas līdzīgas sugas, kas nav tauriņi. Lielākā daļa sugu pretēji tauriņiem ir aktīvas nakts laikā, bet dažas sugas ir aktīvas krēslas stundās un gaišajā dienas laikā. No visiem zvīņspārņiem lielākā daļa ir naktstauriņi, sastādot 91% no visām sugām. Tās ir apmēram 160 000 sugas, kas ir 10 reizes vairāk nekā tauriņu. Atlikušie 9% ir tauriņu sugas.