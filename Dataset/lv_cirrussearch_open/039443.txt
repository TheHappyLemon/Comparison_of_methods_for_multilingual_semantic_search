Irānas kalendārs jeb Saules hidžra (persiešu: تقویم هجری شمسی؛ سالنمای هجری خورشیدی) ir astronomiskais saules kalendārs, kas tiek izmantots kā pamatkalendārs Irānā un Afganistānā. Kalendāru tapšanā piedalījās arī Omars Haijāms. Kopš kalendāra izveides tas vairākas reizes ir precizēts. Gadu skaitīšana sākās no hidžras (pravieša Muhameda pārcelšanās no Mekas uz Medīnu 622. gadā). Atšķirībā no klasiskā islāma kalendāra, tas balstās uz tropisko (saules) gadu. Gada sākums ir pavasara ekvinokcijas dienā (Novrūzs), kas tiek noteikts pēc Teherānas laika meridiāna astronomiskajiem novērojumiem (52,5° austrumu garuma vai UTC+3:30).