Enrike "Kike" Setjēns Solars (spāņu: Enrique "Quique" Setién Solar, dzimis 1958. gada 27. septembrī) ir Spānijas futbola treneris un bijušais futbolists, spēlēja pussarga pozīcijā, bijis Spānijas futbola izlases dalībnieks. Ieguvis iesauku El Maestro, spēlējis vairākās Spānijas komandās. Vislielāko karjeras daļu pavadījis savas dzimtās pilsētas komandā Racing Santender, kur gan sācis, gan beidzis savu 19 gadus ilgo karjeru. 15 sezonu laikā nospēlējis 374 mačus La Liga un guvis 58 vārtus. Spānijas futbola izlases sastāvā spēlējis 1986. gada FIFA Pasaules kausā. Savas trenera karjeras laikā vadījis vairākas Spānijas komandas. 2006. gadā trīs mēnešus trenēja Ekvatoriālās Gvinejas izlasi. 2020. gada janvārī viņš tika apstiprināts par Barcelona galveno treneri. Pēc zaudējuma ar rezultātu 8–2 2019–20. gada UEFA Čempionu līgas pusfināla spēlē pret Bayern Munich, Setjēns tika atlaists. 2022. gada oktobrī pēc Unaja Emerija pārejas uz Anglijas klubu Aston Villa Setjēns kļuva par Villarreal galveno treneri.