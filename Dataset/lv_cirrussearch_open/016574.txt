DC Comics, Inc ir ASV uzņēmums, kas nodarbojas ar komiksu un ar to saistītu mediju izdošanu. To dibināja 1934. gadā kā National Allied Publications. Uzņēmums ir daļa no DC Entertainment, kas pieder Warner Bros. Entertainment uzņēmumam, kas savukārt pieder WarnerMedia. DC Comics ir izveidojuši vairākus plaši pazīstamus tēlus, tai skaitā Supermenu, Betmenu, Robinu, Brīnumsievieti, Zaļo Laternu, Zibsni, Leksu Lutoru, Džokeru, Kaķsievieti, Pingvīnu, ģenerāli Zodu, Divseji un citus. Uzņēmums arī publicē komiksus, kas nav saistīti ar DC Universe, tostarp "Sargi" (Wachers), "V ir vendeta", Fables un daudzus citus komiksus, ko publicē ar Vertigo preču zīmi. Iniciāļi DC cēlušies no izdevniecības populārās komiksu sērijas Detective Comics, kurā debiju piedzīvoja arī Betmens un kas vēlāk kļuva par daļu no uzņēmuma nosaukuma. Uzņēmuma vadība atrodas Ņujorkā, ASV. Uzņēmums Random House nodarbojas ar DC Comics izplatīšanu tirdzniecības vietās, kamēr Diamond Comic Distributors nodarbojas ar piegādēm uz specializētām komiksu tirdzniecības vietām. DC Comics un tā ilggadējais sāncensis Marvel Comics (kas kopš 2009. gada pieder uzņēmumam The Walt Disney Company, WarnerMedia galvenajam sāncensim) 2017. gadā kopā aizņēma aptuveni 70% no Amerikas komiksu tirgus, kaut arī šis skaitlis var būt neprecīzs, jo nav ņemtas vērā grafiskās noveles. Pēc kopējiem komiksu tirdzniecības apmēriem DC ir otrs lielākais komiksu izdevējs pēc Viz Media, Marvel ir trešajā vietā.