Bastīlijas ieņemšana (franču: Prise de la Bastille) bija viena no galvenajām Franču revolūcijas epizodēm 1789. gada 14. jūlijā. Bastīlijas cietoksnis tika uzcelts 1382. gadā. Tam bija jākalpo kā nocietinājumam galvaspilsētas pieejās. Drīz vien to sāka izmantot kā cietumu, galvenokārt politieslodzītajiem. Bastīlijas cietumā 400 gadu laikā ieslodzīto vidū bija daudzas slavenas personības. Daudzām paaudzēm cietoksnis bija karaļu visvarenības simbols. Ap 1780. gadu cietums praktiski vairs netika izmantots. Pēc četru stundu ilgas cīņas un 94 bojāgājušajiem nemierniekiem izdevās iekļūt Bastīlijā. Pēc kapitulācijas tika nogalināts gubernators de Lonē un vairāki garnizona locekļi. Tās krišana bija Franču revolūcijas uzliesmojuma punkts.