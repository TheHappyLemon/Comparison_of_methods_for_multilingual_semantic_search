Patriks Jūnass Andešons (zviedru: Patrik Jonas Andersson; dzimis 1971. gada 18. augustā) ir bijušais zviedru futbolists, kas spēlēja aizsarga pozīcijā, bijis Zviedrijas futbola izlases dalībnieks. Nodarboties ar futbolu sāka vietējā klubā Bjärreds IF, bet par pirmo profesionālo klubu kļuva Malmö FF. Karjeras laikā pārstāvējis arī Anglijas klubu Blackburn Rovers, spēlējis Vācijas Bundeslīgas klubos Menhengladbahas "Borussia" un Minhenes "Bayern", kā arī FC Barcelona sastāvā Spānijā. Karjeru noslēdza 2005. gadā Malmö FF rindās. Divas reizes (1995. un 2001. gadā) ticis atzīts par Zviedrijas gada labāko futbolistu, saņemot Guldbollen balvu. Zviedrijas izlasē debitēja 1992. gada 29. janvārī draudzības spēlē pret Austrāliju. 1994. gada FIFA Pasaules kausā ar izlasi izcīnīja 3. vietu, piedaloties visās spēlēs. Izlases sastāvā spēlējis arī 1992. gada Eiropas čempionātā, kad Zviedrijas izlase, spēlējot mājās, sasniedza pusfinālu, kā arī 2000. gada Eiropas čempionāta un 2002. gada FIFA Pasaules kausa finālturnīros. Zviedrijas olimpiskās (U23) izlases sastāvā bija 1992. gada vasaras olimpisko spēļu dalībnieks. No 1998. gada līdz pat karjeras beigām bija Zviedrijas izlases kapteinis. Pēdējo spēli izlasē aizvadīja 2002. gada maijā pret Japānu. Izlases rindās kopā nospēlējis 96 spēles un guvis četrus vārtus. Viņa tēvs Rojs Andešons arī ir bijis futbolists un spēlējis Zviedrijas izlases sastāvā 1978. gada FIFA Pasaules kausā. Profesionāli ar futbolu ir nodarbojies arī Patrika jaunākais brālis Dāniels, kurš arī spēlējis Zviedrijas izlasē.