Hepatīts (latīņu: hepatitis) ir aknu iekaisums, kam raksturīgi šūnu bojājumi orgāna audos. Slimības nosaukums ir radies no grieķu vārda ἧπαρ (hēpar), kas nozīmē "aknas". Savukārt slimības nosaukuma izskaņa -itis norāda, ka tas ir iekaisums. Iekaisums var neattīstīties tālāk, vai arī progresēt tālāk fibrozē vai cirozē. Hepatītam ir raksturīgi maz vai pat neviens simptoms. Daži no simptomiem ir dzelte, slikta apetīte un/vai vārgums. Hepatīta gadījumā palielinās aknu, dažreiz arī liesas, izmēri. Izšķir hronisku un akūtu hepatītu. Hepatītu var izraisīt dažādas infekcijas slimības, saindēšanās ar alkoholiskajiem dzērieniem, nepareiza medikamentu lietošana un citi cēloņi. Saslimšanas gadījumā obligāti ir jāgriežas pie ārsta.