Jordijs Klasijs (nīderlandiešu: Jordy Clasie, dzimis 1991. gada 27. jūnijā) ir Nīderlandes futbolists, spēlē pussarga pozīcijā, Nīderlandes futbola izlases dalībnieks. Kopš 2019. gada Klasijs pārstāv Eredivisie komandu AZ Alkmaar. Savu karjeru sācis Eredivisie komandā Feyenoord, kur pavadījis kopumā četras sezonas. 2015. gadā viņš noslēdza piecu gadu līgumu ar Anglijas Premjerlīgas komandu Southampton. Ticis izīrēts gan uz Beļģijas komandu Club Brugge, gan atpakaļ uz Feyenoord komandu. 2019. gadā Klasijs kā brīvais aģents pievienojās AZ Alkmaar. Nīderlandes futbola izlases sastāvā debitējis 2012. gadā. Piedalījies 2014. gada FIFA Pasaules kausā.