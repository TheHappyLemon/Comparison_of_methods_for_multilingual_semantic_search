Viltons Pereira Sampaju (portugāļu: Wilton Pereira Sampaio; dzimis 1981. gada 25. decembrī) ir Brazīlijas futbola tiesnesis. 2007. gada sezonas beigās debitēja Brazīlijas A sērijā, kad aizvadīja spēli starp America un Botafogo. Sampaju ir FIFA kategorijas tiesnesis kopš 2013. gada. Viņa starptautiskā debija notika 2013. gada augustā, kad viņš tiesāja Copa Sudamericana otrās kārtas spēli starp diviem Brazīlijas klubiem Portuguesa un Bahia. 2016. gadā Sampaju saņēma savu pirmo izsaukumu uz lielu starptautisku turnīru, kad tika nozīmēts tiesāt 2016. gada Copa América spēles. Viņš bija galvenais tiesnesis grupu turnīra spēlē starp Argentīnu un Paragvaju. 2018. gada Pasaules kausā Krievijā darbojās kā video asistents astoņās turnīra spēlēs. 2019. gada Copa América tiesāja vienu grupu turnīra spēli un vienu ceturtdaļfinālu. Tika nozīmēts par tiesnesi arī 2021. gada Copa América turnīrā. Tajā bija galvenais tiesnesis vienā grupu turnīra spēlē un ceturtdaļfinālā starp Argentīnu un Ekvadoru. 2022. gada maijā FIFA iekļāva viņu tiesnešu sarakstā 2022. gada FIFA Pasaules kausam.