"Keina dumpis" (angļu: The Caine Mutiny) ir 1954. gada ASV kara filma, kuras režisors ir Edvards Dmitriks, bet producents Stenlijs Kreimers. Filmā galvenās lomas atveido Hamfrijs Bogarts, Hosē Ferrers, Vans Džonsons, Freds Makmarijs, Roberts Frānsiss un Meja Vinna. Filma balstīta uz Hermana Vouka 1951. gada Pulicera balvu saņēmušu tāda paša nosaukuma romānu. Filmas darbība norisinās Otrā pasaules kara laikā Klusajā okeānā, kur uz kuģa kapteinis izrāda garīgas nestabilitātes pazīmes, kas pirmajam virsniekam mudina apsvērt domu par viņa atbrīvošanu no pienākumiem. Filmas "Keina dumpis" pirmizrāde notika 1954. gada 24. jūnijā un to izplatīja Columbia Pictures. Filma saņēma kritiķu atzinību un guva finansiālus panākumus, kļūstot arī par 1954. gada otru pelnošāko filmu. Filmu nominēja Amerikas Kinoakadēmijas balvai septiņās kategorijās, tai skaitā kategorijās "Labākā filma", "Labākais aktieris galvenajā lomā" (Bogarts), "Labākais aktieris otrā plāna lomā" (Toms Tallijs) un "Labākais adaptētais scenārijs". Tīmekļa vietnē Rotten Tomatoes filmai ir 93% vērtējums. Filmas nosaukums iedvesmoja aktieri Maiklu Keinu, kura īstais vārds ir Maikls Miklvaits, mainīt pseidonīmu no Maikla Skota uz Maiklu Keinu.