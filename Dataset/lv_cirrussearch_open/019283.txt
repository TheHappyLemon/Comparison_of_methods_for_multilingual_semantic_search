Hulioripamonti (spāņu: Refugio Julio Ripamonti vai Base Hulio Ripamonti) ir Čīles bijusī vasaras polārstacija, tagad patvērums, Antarktikā. Izvietojusies Dienvidšetlendas salu lielākās salas Karaļa Džordža salas dienvidrietumu piekrastē, nelielajā Ārdlija salā. Sastāv no divām struktūrām — Hulioripamonti I salas ziemeļu piekrastes vidusdaļā un Hulioripamonti II salas ziemeļaustrumos. Izveidota 1982. gadā kā Čīles Gaisa spēku patvērums 50 m no Argentīnas stacijas Baljve. 1986. gadā paplašināta ar vairākiem moduļiem. 1997. gadā Čīle no Vācijas Alfreda Vegenera institūta pārņēma struktūras salas ziemeļaustrumos. 2000. gada 17. februārī patvērumam piešķirts čīliešu arhitekta Hulio Ripamonti vārds; Ripamonti bija pirmo Čīles polārstaciju būvniecības vadītājs. Stacija izvietojusies Antarktikas speciāli aizsargājamās teritorijas Nr. 150 teritorijā un tās pētniecības programma galvenokārt saistīta ar salā ligzdojošo putnu novērošanu, kā arī ģeodēzija, kartogrāfija un bioloģija.