Šajā uzskaitījumā apkopoti 1936. gada ziemas olimpisko spēļu medaļnieki. Šīs bija IV ziemas olimpiskās spēles. Tās notika Vācijas pilsētā Garmišā-Partenkirhenē, no 1936. gada 4. līdz 15. februārim. Kopā spēlēs piedalījās 646 sportisti no 28 Nacionālajām Olimpiskajām komitejām (NOK). Šajās olimpiskajās spēlēs medaļas tika pasniegtas 17 disciplīnās, 8 sporta veidos. Atšķirībā no iepriekšējām Olimpiskajām spēlēm 1932. gadā kalnu slēpošanā piedalījās gan vīrieši, gan sievietes. Tika rīkoti arī divi demonstāciju sporta veidi — militārā patruļa un aisštoks. Vēlāk demonstrāciju sporta programmā tika pievienots arī biatlons. Šajās spēlēs piedalījās gan vīrieši, gan sievietes un pirmo reizi sievietes varēja piedalīties ne tikai daiļslidošanā, bet arī kalnu slēpošanā. Kopumā medaļas šajās ziemas olimpiskajās spēlēs ieguva 95 sportisti. Visvairāk medaļu ieguva Norvēģijas sportisti, kopumā iegūstot 15 medaļas, no tām 7 zelta medaļas. Zviedrija ieņēma otro vietu medaļu skaita kopsummā — 7 medaļas, taču viņiem bija mazāk zelta medaļas nekā mājiniekiem Vācijas sportistiem, kuriem no 6 medaļām 3 bija zelta medaļas. Austrija, Somija, Vācija, Lielbritānija, Norvēģija, Zviedrija, Šveice un ASV ieguva vairāk par vienu medaļu. 11 no 28 NOK ieguva vismaz vienu medaļu; astoņu valstu sportisti ieguva vismaz vienu zelta medaļu. Lielbritānijas negaidītā uzvara hokejā joprojām ir viņu vienīgā olimpiskā zelta medaļa šajā sporta veidā. Sonja Henije ieguva savu trešo zelta medaļu daiļslidošanas sieviešu konkurencē, tā bija arī viņas pēdējā olimpiskā medaļa. Karls Šēfers no Austrijas ieguva savu otro zelta medaļu daiļslidošanas vīriešu konkurencē. Zviedrija ieguva visas medaļas distanču slēpošanas 50 kilometru disciplīnā, tāpat visas medaļas izcīnīja Norvēģija ziemeļu divcīņā. Norvēģis Ivars Ballangruds bija veiksmīgākais šo Olimpisko spēļu sportists viņš izcīnīja trīs zelta un vienu sudraba medaļu ātrslidošanā, bet kopumā karjerā viņš ir ieguvis septiņas olimpiskās medaļas.