Dunguaņa (ķīniešu: 东莞, piņjiņs: Dōngguǎn) ir prefektūras līmeņa pilsēta Guandunas provincē Ķīnas dienvidos, viena no Pērļu upes deltas aglomerācijas pilsētām. Izvietojusies provinces vidusdaļā, dienvidos robežojas ar Šeņdžeņu, austrumos ar Huidžou, bet ziemeļos ar provinces galvaspilsētu Guandžou. Nozīmīgs rūpniecības centrs un dzelceļa transporta mezgls. Dunguaņa kā apriņķa līmeņa pilsēta tika izveidota 1985. gadā, bet jau 1988. gadā reorganizēta par prefektūras līmeņa pilsētu. Vēlākajos gados notika strauja ekonomikas pārorientēšana no lauksaimniecības uz rūpniecību. Iedzīvotāju skaits Dunduaņā izaudzis no 92 tūkstošiem 1950. gadā un 552 tūkstošiem 1990. gadā līdz vairāk kā 8 miljoniem 2010. gadā. Trīs ceturtdaļas no pilsētas iedzīvotājiem ir iebraucēji no citām Ķīnas daļām. Galvenās rūpniecības nozares ir elektronika un sakaru līdzekļi. Pilsētā atrodas DuPont, Samsung Electronics, Nokia, Coca-Cola, Nestlé un Maersk ražotnes. Dunguaņa ir ceturtais lielākais Ķīnas eksporta reģions pēc Šanhajas, Šeņdžeņas un Sudžou. Pilsēta ierindota 13. vietā Forbes Ķīnas inovatīvāko pilsētu sarakstā, kā arī 18. vietā Foreign Policy pasaules dinamiskāko pilsētu sarakstā. Dunguaņa bija viena no 2019. gada FIBA Pasaules kausa norises pilsētām. Pilsēta atrodas mitrā subtropiskā klimata zonā. Rietumu daļa atrodas līdzenumā, austrumu daļa kalnaina. Gada vidējā temperatūra ir 22,7 °C un vidējais nokrišņu daudzums 1787 mm.