Ģeomorfoloģija (sengrieķu: γῆ, gẽ — ‘Zeme’; μορφή, morfé — ‘forma’) ir zinātne, kurā tiek pētītas Zemes virsmas reljefa formas un procesi, kas tās radījuši. Ģeomorfologi cenšas saprast, kā veidojas ainavas, izprast dažādu reljefa formu struktūru, veidošanās vēsturi un dinamiku, kā arī prognozēt to izmaiņas, veicot dažādus fizikālus eksperimentus un skaitlisko modelēšanu. Ģeomorfoloģija ir cieši saistīta ar fizisko ģeogrāfiju, ģeoloģiju, ģeodēziju, topogrāfiju un arheoloģiju.