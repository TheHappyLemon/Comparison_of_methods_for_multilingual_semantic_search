Posttraumatiskā stresa sindroms (PTSS) jeb pēctraumas stresa traucējumi (angļu: post-traumatic stress disorder (PTSD)) ir dabiska psihosomatiska reakcija uz traumu — uz dažāda veida dzīvības briesmām, kā piemēram, uz vienu vai vairākiem vardarbīgiem vai katastrofāliem notikumiem, vai uz nopietnas medicīniskas diagnozes saņemšanu. Šāds sindroms var izveidoties ne vien tiem cilvēkiem, kuri paši ir personīgi cietuši no šādiem likteņa triecieniem, bet gan arī šādu notikumu lieciniekiem. Tas pieder pie psihiskajām slimībām (diagnoze F43.1 pēc starptautiskās SSK-10 klasifikācijas), un tā ārstēšanai ir nepieciešama speciāli izglītota, uz šo sindromu specializēta psihoterapeita palīdzība. Amerikas neiropsihologu statistiskie izvērtējumi rāda, ka šis sindroms sievietes skar divreiz biežāk nekā vīriešus, turklāt tām ir četrreiz lielāks risks, ka tas kļūs hronisks.