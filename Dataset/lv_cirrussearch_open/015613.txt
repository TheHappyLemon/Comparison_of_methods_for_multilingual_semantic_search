Francburga (vācu: Franzburg) ir pilsēta Vācijā, Mēklenburgā-Priekšpomerānijā uz dienvidrietumiem no Štrālzundes pie Rihtembergas ezera. Ezera pretējā krastā atrodas Rihtenberga. Āmtes centrs. Apmetne attīstījusies ap Rīgenes kņaza Viclava 1231. gadā dibināto Neienkampas cisterciešu klosteri, kurā tika apglabāti vairāki Pomerānijas hercogi. XVI gadsimtā Pomerānijas hercogs Bogislavs XIII piešķīra apmetnei pilsētas tiesības, nosaukdams to sava sievastēva Franča vārdā. Tika nodibināta naudas kaltuve, uzaicināti amatnieki. Tomēr, kad 1603. gadā Bogislavs XIII mantoja Štetīni, viņa interese par Francburgu apsīka. Pilsēta gandrīz pilnīgi nopostīta Trīsdesmitgadu kara laikā. 1627. gada 10. novembrī pilsētā tika noslēgta Francburgas kapitulācija, kuras rezultātā Pomerānijas hercogs padevās imperatora karaspēkam Albrehta Vallenšteina vadībā.