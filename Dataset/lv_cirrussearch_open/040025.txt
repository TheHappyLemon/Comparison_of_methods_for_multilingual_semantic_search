Grosjēgersdorfas kauja (vācu: Schlacht bei Groß-Jägersdorf, krievu: Гросс-Егерсдорфское сражение) bija Septiņgadu kara kauja 1757. gada 30. augustā 23 km uz rietumiem no Insterburgas (tagad Kaļiņingradas apgabals). Lai novērstu uzbrukumu Kēnigsbergai, Prūsijas karalistes armija ģenerālfeldmaršala J. fon Lēvalda (Lehwaldt) vadībā ar 28 tūkstošiem karavīru uzbruka Krievijas impērijas armijai ar 55 tūkstošiem karavīru feldmaršala Apraksina (Апраксин) vadībā, kuri bija nocietinājušies pie Prēgeles upes. Kaut gan Krievijas karaspēks uzveica Prūsijas karaspēku, tomēr apgādes problēmu dēļ Apraksins izlēma atkāpties no Austrumprūsijas.