Simona Halepa (rumāņu: Simona Halep, izrunā: [siˈmona haˈlep]; dzimusi 1991. gada 27. septembrī) ir rumāņu tenisiste, bijusi WTA ranga pirmais numurs. Halepa bija WTA ranga līdere no 2017. gada 9. oktobra līdz 2018. gada 28. janvārim, pirmajā pozīcijā atgriezās 26. februārī un saglabāja šo pozīciju līdz 2019. gada 27. janvārim. Kopumā ranga virsotnē pavadījusi 64 nedēļas. Augstākais sasniegums dubultspēļu rangā — 71. vieta (2017. gada 15. maijā). Bijusi arī pasaules junioru ranga līdere. Viņas treneris bija Andrejs Pavels. Karjerā sportiste ir uzvarējusi 24 WTA vienspēļu turnīros. Divas reizes ir uzvarējusi Grand Slam turnīros, kopumā spēlējusi piecos Grand Slam finālos. Pirmās trīs reizes zaudējusi: 2014. gada Francijas atklātā čempionāta finālā piekāpās Marijai Šarapovai, 2017. gada Francijas atklātajā čempionātā — Latvijas tenisistei Aļonai Ostapenko un 2018. gada Austrālijas atklātajā čempionātā — Karolīnai Vozņackai. Pirmo Grand Slam titulu izcīnīja 2018. gada Francijas atklātajā čempionātā. 2019. gadā uzvarēja Vimbldonas čempionātā. Piedalījusies 2012. gada vasaras olimpiskajās spēlēs. Lai uzlabotu sportisko sniegumu, Simonai Halepai 2009. gadā tika veikta krūšu samazināšanas operācija. 2022. gada oktobrī tika paziņots, ka Halepai 2022. gada ASV atklātajā čempionātā bija pozitīvs tests uz aizliegto vielu roksadustātu. Vēlāk tika izvirzīta apsūdzība arī par nesakritībām Halepas bioloģiskajā pasē. Viņai tika piespriesta pagaidu diskvalifikācija. 2023. gada 12. septembrī Halepai par antidopinga pārkāpumiem piešķīra četru gadu diskvalifikāciju, skaitot no 2022. gada oktobra, līdz 2026. gada oktobrim.