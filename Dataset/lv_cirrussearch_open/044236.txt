"Princese un varde" (angļu: The Princess and the Frog) ir 2009. gada ASV animācijas filma, kuras režisori ir Rons Klementss un Džons Maskers. Galvenos tēlus ir ierunājuši Anika Noni Rouza, Bruno Kamposs, Kīts Deivids, Džims Kamings, Dženifera Koudija un Pīters Bartlets. Filmas pirmizrāde notika 2009. gada 25. novembrī Losandželosā. Filma 2009. gadā tika nominēta Amerikas Kinoakadēmijas balvai nominācijā "Labākā animācijas filma", kur tā zaudēja animācijas filmai "Augšup", kā arī tā ieguva divas nominācijas kategorijā "Labākā dziesma", kur zaudēja filmai "Mežonīgā sirds". Filmā viesmīle Tiāna sapņo par sava restorāna atvēršanu. Pēc tam, kad viņa noskūpsta par vardi pārvērstu princi, arī pati Tiāna pēc ļauna burvja burvestības pārvēršas vardē.