Pasaules grāmatu un autortiesību diena (angļu: World Book and Copyright Day, franču: Journée mondiale du livre et du droit d'auteur, krievu: Всемирный день книг и авторского права, spāņu: Día Mundial del Libro y del Derecho de Autor, ķīniešu: 世界图书与版权日) jeb Pasaules grāmatu diena ir ikgadēja starptautiska UNESCO organizēta svinama diena, kuras mērķis ir godināt autorus, kā arī aicināt cilvēkus vairāk pievērsties gan grāmatu lasīšanai, gan rakstīšanai. To visā pasaulē svin 23. aprīlī, izņemot Lielbritāniju un Īriju, kur to atzīmē marta pirmajā ceturtdienā. Pirmoreiz Pasaules Grāmatu un autortiesību diena atzīmēta 1923. gadā Spānijā, lai godinātu rakstnieka Migela de Servantesa nāves atceres dienu. Sākotnēji tie bijuši Katalonijas nacionālie svētki, taču kopš 1995. gada UNESCO to ir noteikusi par starptautiski svinamu dienu. 23. aprīlis ir simbolisks pasaules literatūrā arī citu iemeslu dēļ - tā ir arī Viljama Šekspīra un Inka Garsilaso de la Vegas nāves diena, kā arī Morisa Driona, Haldora Laksnesa un Manuela Valjeho dzimšanas dienas.