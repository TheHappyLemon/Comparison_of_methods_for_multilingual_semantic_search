Nokia tune ir muzikāla frāze no kompozīcijas Gran Vals solo ģitārai, kuru 1902. gadā uzrakstījis spāņu klasiskais ģitārists un komponists Fransisko Tarrega (Francisco Tárrega). To savos mobilajos telefonos kā zvana melodiju kopš 1994. gada izmanto Nokia. 1993. gadā Nokia izpilddirektora vietnieks Ansi Vanjoki (Anssi Vanjoki) aiznesa Gran Vals Lauri Kivinenam (Lauri Kivinen) un viņi kopīgi izvēlējās skaņdarba fragmentu, kurš kļuva par Nokia tune. Izvēlētas tika Gran Vals taktis no 13. līdz 16. Melodija kļuva par pirmo identificējamo zvana melodiju mobilajos telefonos. Pirmoreiz tā izmantota modelī Nokia 2110, kurš izlaists 1994. gadā. Nokia melodiju vairākās valstīs ir reģistrējusi kā skaņas tirgus zīmi. Sākotnēji melodija mobilajos telefonos tika saglabāta ar nosaukumu Grande Valse. Aptuveni 1998. gadā tā tika pārdēvēta par Nokia tune. Gadu gaitā tehnoloģijas ir attīstījušās, un Nokia tune ir skanējusi dažādās versijās, bet saglabājusi to pašu melodiju. Nokia tune tiek izmantota arī jaunākajos telefonu modeļos. Aplēsts, ka melodija visā pasaulē izskan 1,8 miljardu reižu dienā jeb 20 000 reižu sekundē.