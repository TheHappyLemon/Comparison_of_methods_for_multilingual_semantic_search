Staņislava Dovgjallo (poļu: Stanisława Dowgiałłówna; dzimusi 1865. gada 1. janvārī, mirusi 1933. gada 26. novembrī) bija Rēzeknē dzimusi poļu izcelsmes farmaceite un sabiedriska darbiniece. Pirmā farmaceite - sieviete Latvijā. Dzimusi ārsta Franča Dovgjallo ģimenē. Studēja Varšavas slepenajā poļu Lidojošajā Universitātē (Uniwersytet Latający). Kādu laiku praktizēja aptiekā Krakovā. Vēlāk bija viena no trijām pirmajām Jagaiļa Universitātes studentēm - sievietēm. 1897. gadā Staņislava Dovgjallo pabeidza Jagaiļa Universitāti un tajā pašā gadā nolika gala eksāmenus Maskavas Universitātē. No 1901. līdz 1905. gadam bija Viļānu aptiekas īpašniece. Kādu laiku darbojās Sanktpēterburgā un Krakovā. 1907. gadā atgriezās dzimtenē, vadīja vecāku īpašumu pie Rēzeknes un iesaistījās sabiedriskajā dzīvē. 1922. gadā kļuva par Latvijas Poļu savienības pirmo vadītāju. No 1925. līdz 1927. gadam Staņislava Dovgjallo bija Rēzeknes poļu gimnāzijas direktore. 1927. gadā pārcēlās uz Poliju, kur mirusi 1933. gadā.