Katinka Hošsū (ungāru: Hosszú Katinka; dzimusi 1989. gada 3. maijā) ir ungāru peldētāja. Četras reizes piedalījusies olimpiskajās spēlēs (2004, 2008, 2012, 2016). Lielākos panākumus guvusi Riodežaneiro olimpiskajās spēlēs 2016. gadā, kur izcīnījusi trīs zelta medaļas, labojot arī vienu pasaules rekordu. Pasaules čempionātā garajā baseinā piecas reizes kļuvusi par čempioni, īsajā baseinā — sešas reizes. Vairāk nekā 20 zelta medaļu izcīnījusi Eiropas čempionātā garajā un īsajā baseinā. Sportistei pieder vairāki pasaules rekordi gan garajā, gan īsajā baseinā. Viņa ir viena no universālākajām peldētājām pasaulē. Tikusi iesaukta par "dzelzs lēdiju", jo īsā laikā spēj uzvarēt vairākos peldējumos. Četras reizes atzīta par Ungārijas gada labāko sportisti. 2013. un 2014. gadā nosaukta par Eiropas gada labāko peldētāju, 2014. un 2015. gadā FINA Hošsū nosauca par gada peldētāju.