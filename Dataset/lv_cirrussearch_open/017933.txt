Intelsat 27 jeb IS-27 bija Luksemburgā bāzētā uzņēmuma Intelsat sakaru pavadonis, kas tika zaudēts nesējraķetes Zenit-3SL avārijā 2013. gada 1. februārī. Tas bija paredzēts sakaru nodrošināšanai klientiem Amerikā un Eiropā. Pavadoni izgatavojis ASV uzņēmums Boeing uz platformas BSS-702MP bāzes. Tam bija 20 C-joslas un 20 Ku joslas raidītāji, kā arī 20 UHF raidītāji militāriem lietotājiem. Bija plānots, ka Intelsat 27 tiktu izvietots ģeostacionārajā orbītā punktā 55,5° rietumu garuma (304,5° austrumu garuma; virs Atlantijas okeāna) kopā ar Galaxy 11, un tur tas nomainītu Intelsat 805. Intelsat 27 tika palaists 2013. gada 1. februārī 06:56 UTC ar nesējraķeti Zenit-3SL no peldošās platformas Odyssey Klusajā okeānā uz ekvatora. Nepilnas minūtes laikā pirmās pakāpes dzinējs RD-171 negaidīti izslēdzās un 56. sekundē pēc starta raķete ar derīgo kravu iekrita okeānā. Tika noskaidrots, ka raķetes avārijā vainojams Ukrainā izgatavots hidrosūknis, kuru izmanto pirmās pakāpes stūrēšanai.