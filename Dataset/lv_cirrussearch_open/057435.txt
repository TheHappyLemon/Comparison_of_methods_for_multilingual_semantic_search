Indijas okeāna cunami brīdinājuma sistēma ir cunami brīdināšanas sistēma, kuru izveidoja Indijas okeānā pēc 2004. gada 26. decembrī notikušās Indijas okeāna zemestrīces, kura izraisīja cunami vilni. Šis cunami vilnis prasīja vairāk nekā 230 000 upurus. Indijas okeāna cunami brīdinājuma sistēma sāka darboties 2006. gada jūnijā. Jau 20. gadsimta 60. gados ANO Starptautiskā Okeanogrāfijas komisija ierosināja izstrādāt zemestrīču brīdinājuma sistēmu Indijas okeānā, taču šī reģiona valstis ieteikumu neņēma vērā. Pirmkārt, kopš 1883. gada te nebija novērotas spēcīgas zemūdens zemestrīces. Otrkārt, lielākā daļa reģiona valstu ir trūcīgas, bet šādas sistēmas izveidošana prasītu milzīgus līdzekļus. Taču pēc Indijas okeāna zemestrīces 2004. gadā Āzijas valdības ir mācījušās no kļūdām un izveidojušas Indijas okeānā cunami brīdināšanas sistēmu. Šī jaunizveidotā sistēma ne tikai spēj paredzēt cunami tuvošanos, bet arī nosaka viļņu bīstamības pakāpi.