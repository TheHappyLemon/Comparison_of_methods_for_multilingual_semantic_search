Diofants (sengrieķu: Διόφαντος ὁ Ἀλεξανδρεύς; dzimis laikposmā starp 201. un 215. gadu, miris laikposmā starp 285. un 299. gadu) bija sengrieķu matemātiķis no Aleksandrijas. Viņš ir pazīstams ar savu darbību algebras nozarē, tiek saukts par "algebras tēvu". Diofanta galvenais darbs ir traktāts "Aritmētika" (Arithmetica), kas sastāv no 13 grāmatām, no kurām daļa nav saglabājusies. Šajā darbā ir apkopotas 130 algebras problēmas un sniegti risinājumi uzdevumiem, kas galvenokārt reducējās uz nenoteiktajiem vienādojumiem, kuri grāmatā tikuši saukti par Diofanta vienādojumiem. Diofants matemātiskos lielumus un darbības apzīmējis ar saīsinātiem vārdiem un nosacītiem algebriskiem apzīmējumiem. Bija pirmais grieķu matemātiķis, kas atzinis daļskaitļus par skaitļiem. Diofanta darbus vēlāk izmantojuši tādi matemātiķi kā Pjērs Fermā, Leonards Eilers un Kārlis Frīdrihs Gauss.