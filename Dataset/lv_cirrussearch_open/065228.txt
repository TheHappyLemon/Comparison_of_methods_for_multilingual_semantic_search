Amartja Kumars Sens (bengāļu: অমর্ত্য কুমার েসন (Ômorto Kumar Shen), dzimis 1933. gada 3. novembrī) ir bengāļu izcelsmes indiešu ekonomists un filozofs. Nobela prēmijas ekonomikā 1998. gada laureāts par darbiem par labklājības ekonomiku un par ieguldījumu bada un nabadzības mehānismu izpratnē. Viens no tautas attīstības indeksa autoriem. Dzimis Rabindranata Tagores dibinātās Višvabharati Universitātes pilsētā Santiniketanā ķīmijas pasniedzēja ģimenē. Sena vectēvs bija hinduisma un viduslaiku indiešu literatūras pētnieks un Tagores tuvs līdzgaitnieks. Amartja Sens studējis Višvabharati, Kolkatas un Kembridžas Universitātēs. Vēlāk ekonomikas pasniedzējs vairākās universitātēs. No 1998. līdz 2004.gadam bija Kembridžas Universitātes slavenās Triniti koledžas vadītājs, un kļuva par vēsturē pirmo Āzijas izcelsmes cilvēku, kurš vadījis kādu no Kembridžas Universitātes koledžām.