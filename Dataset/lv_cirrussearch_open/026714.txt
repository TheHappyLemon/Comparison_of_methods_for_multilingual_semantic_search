RazakSAT (nosaukums izstrādes laikā MACSAT) bija Malaizijas valsts uzņēmuma Astronautic Technology (M) Sdn. Bhd. (ATSB) Zemes tālizpētes pavadonis. Palaists 2009. gada jūlijā. Darbību beidzis 2014. gada jūlijā. Pavadonis bija ievadīts ekvatoram tuvā zemā orbītā (slīpums 9 grādi), kas nosedza ekvaroriālos rajonus un bija optimāls Malaizijas novērošanai. Nosaukumu RazakSAT deva Malaizijas premjerministrs Mahathirs bin Mohamads, 2003. gada 7. augustā viesojoties ATSB, pieminot otro premjerministru Abdulu Razaku Husseinu. Pavadoni izgatavoja Dienvidkorejas uzņēmums Satrec Initiative uz pavadoņa sistēmas SpaceEye-2 bāzes. Tam pamatā bija platforma SI-200 ar diametru 1,2 m un augstumu 1,35 m. Tas arī izgatavoja derīgo kravu EOS-C (Medium-sized Aperture Camera, MAC) — push broom kamera ar 5 lineārajiem detektoriem. Tā darbojās panhromatirkajā joslā ar izšķirtspēju 2,5 m un 4 multispektrālajās joslās ar izšķirtspēju 5 m. Uzņemtie attēli tika lejupielādēti X radio joslā. Pavadoņa darbības laiks bija plānots trīs gadi. Kosmiskais aparāts bija izgatavots 2005. gada augustā, bet ilgu laiku bija grūti atrast piemērotu nesējraķeti pavadoņa unikālajai orbītai. Tika izvēlēta Falcon 1, bet RazakSAT starts aizkavējās vairāku raķetes avāriju dēļ. Beidzot starts bija paredzēts 2009. gada 20. aprīlī, bet pirmsstarta izmēģinājumu laikā raķetei atklāja pārmērīgas vibrācijas. Lai tās novērstu, nācās uzstādīt mīkstināšanas sistēmu, bet līdz ar to bija jānoņem sekundārā krava — divi CubeSats formas nanopavadoņi CubeSAT un InnoSAT, kurus izgatavoja ATSB un Malaizijas universitātes. RazakSAT tika palaists 2009. gada 9. jūlijā 03:35 UTC ar nesējraķeti Falcon 1 no Omelekas salas Māršala Salās. Sākotnēji pavadoni bija paredzēts izmantot komerciāliem mērķiem, bet tā tēmēšanas precizitāte nesasniedza plānoto. Mēģinājumi uzlabot RazakSAT precizitāti pārtraukti 2010. gada 30. augustā. Sakaru uzturēšana ar pavadoni pārtraukta 2014. gada 21. jūlijā.