Stefānija Belmondo (itāļu: Stefania Belmondo; dzimusi 1969. gada 13. janvārī) ir bijusī itāļu distanču slēpotāja. Piedalījusies piecās Olimpiskajās spēlēs (1988, 1992, 1994, 1998, 2002). Kopumā izcīnījusi desmit olimpiskās medaļas, no kurām divas ir zelta (1992. gadā Albērvilā izcīnījusi 30 km distancē un 2002. gadā Soltleiksitijā — 15 km distancē). Viņa kļuva par otro sievieti, kas ziemas olimpiskajās spēlēs izcīnījusi vismaz desmit medaļas (pirmā bija Raisa Smetaņina) un joprojām ir otrā medaļām bagātākā. Ar panākumiem startējusi arī Pasaules čempionātā, kur izcīnījusi 13 medaļas, no kurām četras ir zelta. Pasaules kausa izcīņā ir izcīnījusi uzvaru 1996.—1997. gada sezonas kausu sprinta ieskaitē, lielajā kopvērtējumā vairākkārt ir izcīnījusi otro vietu (1991, 1992, 1997, 1999). Ar uzvaru 23 Pasaules kausa posmu distancēs viņa ir ceturtā uzvarām bagātākā sportiste (tāpat 66 reizes finišējusi pirmajā trijniekā un 128 — pirmajā desmitniekā). 2006. gada ziemas olimpiskajās spēlēs Belmondo iededza olimpisko lāpu.