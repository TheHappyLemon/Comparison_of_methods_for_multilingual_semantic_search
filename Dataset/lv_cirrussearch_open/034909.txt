Majlinda Kelmendi (Majlinda Kelmendi; dzimusi 1991. gada 9. maijā) ir albāņu tautības Kosovas džudiste, kas līdz 2014. gadam pārstāvējusi Albāniju. Olimpiskā, pasaules un Eiropas čempione svara kategorijā līdz 52 kg. Starptautiskās Džudo federācijas prezidents Mariuss Vīzers 2014. gadā Kelmendi nosauca par pasaulē labāko džudisti visās svara kategorijās. Divas reizes piedalījusies olimpiskajās spēlēs (2012. gadā, pārstāvot Albāniju, un 2016. gadā, pārstāvot Kosovu). 2013. gadā kļuvusi par pasaules čempioni, bet divas reizes arī par Eiropas čempioni svara kategorijā līdz 52 kg. 2014. gada decembrī Starptautiskā Olimpiskā komiteja oficiāli atzina Kosovu un ļāva tai piedalīties olimpiskajās spēlēs. M. Kelmendi 2016. gada olimpiskajās spēlēs bija Kosovas karognesēja atklāšanas ceremonijā, bet pēc tam kļuva par čempioni svara kategorijā līdz 52 kg. Šī bija Kosovas pirmā medaļa olimpiskajās spēlēs.