Mirča Vecais (rumāņu: Mircea cel Bătrân, dzimis ap 1355. gadu, miris 1418. gada 31. janvārī) bija Valahijas gospodars no 1386. gada līdz mūža beigām. No 19. gadsimta pazīstams arī kā Mirča Lielais (Mircea cel Mare). Ilgajā valdīšanas laikā nostiprināja Valahiju. Kopā ar Ungārijas karali, imperatoru Sigismundu un Polijas karali Jagaili ar mainīgām sekmēm cīnījās pret Osmaņu impērijas sultāna Bajezida I iebrukumu. No 1395. līdz 1397. gadam tika padzīts no Valahijas un ar osmaņu palīdzību Valahijas gospodars bija Vlads I Uzurpators. Mirčas dēls Vlads II Drakuls bija Drakuleštu dinastijas ciltstēvs.