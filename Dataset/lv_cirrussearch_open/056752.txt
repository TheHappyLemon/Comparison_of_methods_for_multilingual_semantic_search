Šerods Kempbels Brauns (Sherrod Campbell Brown, dzimis 1952. gada 9. novembrī) ir Amerikas Savienoto Valstu politiķis, pārstāv ASV Demokrātisko partiju. Kopš 2007. gada ir ASV senators, pārstāvot Ohaio štatu. Pirms kļūšanas par ASV senatoru Brauns bija ASV pārstāvju palātas deputāts, no 1993. līdz 2007. gadam pārstāvot Ohaio 13. kongresa apgabalu. Vēl pirms tam no 1983. līdz 1991. gadam bija Ohaio štata sekretārs. Brauns piedzima Mensfīldā, Ohaio štatā, Emīlijas un Čārlza Braunu ģimenē. 1974. gadā Brauns ieguva bakalaura grādu Jeila Universitātē. Koledžas laikā Brauns 1972. gada ASV prezidenta vēlēšanās atbalstīja un aģitēja par Džordžu Makgovernu. Pēc Jeila Universitātes absolvēšanas Brauns studēja Ohaio štata Universitātē. 1982. gadā Brauns tika ievēlēts par Ohaio štata sekretāru. Kā štata sekretārs Brauns koncentrējās uz vēlētāju reģistrācijas piejamību štatā. 1992. gadā Brauns tika ievēlēts par ASV Pārstāvju palātas pārstāvi no Ohaio 13. kongresa apgabala. 2006. gadā viņš tika ievēlēts ASV Senātā. Pēc tam, kad Brauns tika pārvēlēts uz savu trešo pilnvaru termiņu Senātā, 2018. gadā, viņš tika uzskatīts par potenciālo Demokrātu partijas kandidātu uz 2020. gada ASV prezidenta vēlēšanām, taču 2019. gada 7. martā viņš paziņoja, ka tomēr nekandidēs uz prezidenta amatu. Šerods Brauns ir viens no sešiem ASV senatoriem, kurš sevi reliģiski pozicionē kā luterāni.