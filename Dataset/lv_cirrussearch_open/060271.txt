500 metri vīriešiem bija viena no 14 disciplīnām ātrslidošanā 2022. gada ziemas olimpiskajās spēlēs. Sacensības notika Nacionālajā ātrslidošanas ovālā, Pekinā, 2022. gada 12. februārī. Tajās bija pārstāvēti 30 sportisti no 15 valstīm. Olimpisko zelta medaļu izcīnīja Ķīnas sportists Gao Tinju (finiša laiks — 34.32), sudraba medaļu ieguva Dienvidkorejas sportists Čha Minkju (finiša laiks — 34.39), bet bronzas medaļu ieguva Japānas sportists Vataru Morišige (finiša laiks — 34.50). Ķīnietis Gao izcīnīja savu pirmo olimpisko zelta medaļu, kā arī viņš Ķīnai izcīnīja pirmo olimpisko zelta medaļu olimpiskajās spēlēs ātrslidošanā. Viņa rezultāts kļuva arī par jauno olimpisko rekordu. Japānis Morišige izcīnīja savu pirmo olimpisko medaļu. Šī bija pirmā olimpiskā disciplīna, kur medaļas izcīnīja tikai Āzijas valstu pārstāvji, kā arī pirmā kur olimpiskās medaļas neieguva neviens Nīderlandes pārstāvis.