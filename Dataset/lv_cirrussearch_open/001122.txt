Evi Zahenbahere-Štēle (vācu: Evi Sachenbacher-Stehle; dzimusi 1980. gada 27. novembrī Traunšteinā, Bavārijā, Vācijā) ir bijusī vācu distanču slēpotāja un biatloniste. Vācijas distanču slēpošanas izlasē kopš 1998. gada, izcīnījusi piecas Olimpisko spēļu medaļas, tai skaitā divas zelta medaļas. Kopš 2012. gada startēja biatlona sacensībās, 2013. gada martā debitēja biatlona Pasaules kausa sacensībās. Savās pirmajās ziemas olimpiskajās spēlēs 2002. gadā Soltleiksitijā izcīnīja zelta medaļu 4×5 km stafetē un sudrabu individuālajā sprinta distancē, 2006. gada olimpiādē Turīnā viņa kopā ar Vācijas komandu izcīnīja sudrabu 4 × 5 km stafetē, bet 2010. gadā Vankūverā kļuva par olimpisko čempioni komandu sprintā kopā ar Klaudiju Nīstadi un par olimpisko vicečempioni 4 × 5 km stafetē. 2006. gada Olimpiskajās spēlēs E. Zahenbahere-Štēle saņēma īslaicīgu diskvalifikāciju par pārāk augstu hemoglobīna līmeni asinīs. 2014. gada februārī, 2014. gada ziemas olimpiskajās spēlēs, kur sportiste piedalījās jau kā biatloniste un izcīnīja divas ceturtās vietas (masu startā un jauktajā stafetē), sportistei tika konstatētas pozitīvas dopinga analīzes. Abās disciplīnās, kurās ieguva ceturto vietu, sportiste saņēma diskvalifikāciju un tika izraidīta no olimpiskā ciemata. 2014. gada novembrī paziņoja par karjeras beigšanu. Precējusies ar vācu kalnu slēpotāju Johanu Štēli.