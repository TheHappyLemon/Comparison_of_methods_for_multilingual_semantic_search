Tekošais konts ir valsts maksājuma bilances sastāvdaļa, kas atspoguļo preču, pakalpojumu, sākotnējo ienākumu un otrreizējo ienākumu plūsmas starp dotās valsts rezidentiem un pārējo valstu rezidentiem. Tekošais konts raksturo pārrobežu darījumus un atspoguļo noteiktā laika periodā veikto preču un pakalpojumu eksportu un importu, ienākumus (atlīdzība nodarbinātajiem, ienākumi no ieguldījumiem) un kārtējos pārvedumus (pensijas, dāvinājumi, u. tml.). Saskaitot visu iepriekšminēto, tiek iegūta tekošā konta bilance. Tekošā konta bilance ir pozitīva, ja valstī par minētajām operācijām ienāk vairāk līdzekļu nekā aizplūst. Tekošā konta pārpalikums nozīmē to, ka valsts kopumā ir palielinājusi savu prasību lielumu pret pārējo pasauli. Savukārt deficīts nozīmē, ka valsts ir samazinājusi savas neto prasības pret pārējo pasauli. Valstīm, kurām ir tekošā konta deficīts, tas ir jāsedz. To var veikt, piemēram, aizņemoties naudu ārzemēs. Tekošais konts ir ļoti nozīmīgs pārskats, jo tas ātri signalizē par izmaiņām citos ekonomiskajos rādītājos.