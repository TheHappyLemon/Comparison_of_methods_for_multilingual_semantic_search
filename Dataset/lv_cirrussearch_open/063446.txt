Pju pilsētvalstis (birmiešu: ပျူမြို့ပြနိုင်ငံများ) bija vairākas pilsētvalstis mūsdienu Mjanmas vidienē. Tās eksistēja no 2. gadsimta p.m.ē. līdz apmēram 11. gadsimta vidum. Tās nodibināja no dienvidiem migrējošie sinotibetiešu pju, kas ir senākie Mjanmas iedzīvotāji, par kuriem saglabājušās rakstiskas liecības. Pju pilsētvalstis eksistēja apmēram tūkstoš gadu, kad tās, sākot no 9. gadsimta, pamazām izkonkurēja Bagana. Arheoloģiskie pētījumi veikti piecās galvenajās pilsētās ar aizsardzības mūriem un vairākās nelielākās apmetnēs. Trīs no šo pilsētu atliekām 2014. gadā tika iekļautas UNESCO Pasaules mantojuma sarakstā kā objekts "Pju senās pilsētas". Tās ir Halina (ဟန်လင်းမြို့ဟောင်း), Beitano (ဗိဿနိုးမြို့ဟောင်း) un Šrikšetra (သရေခေတ္တရာ ပြည်).