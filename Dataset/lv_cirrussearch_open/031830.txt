Putu veidotāji ir virsmaktīvas vielas, kas adsorbējas uz šķidrās un gāzes fāžu saskares virsmas, samazinot starpfāžu virsmas spraigumu un palielinot tās mehānisko stiprību. Tas savukārt palēnina šķidruma notecēšanu no gāzes pūslīšiem smaguma spēka ietekmē un kapilārā spiediena izraisīto pūslīšu pārplīšanu un saplūšanu, veicinot putu veidošanos uzputošanas laikā un uzlabojot putu stabilitāti. Pārtikas rūpniecībā putu veidotājus pievieno, lai nodrošinātu gāzveida fāzes viendabīgu izkliedi šķidros vai cietos pārtikas produktos (piemēram, halvas ražošanā). Izplatītākie pārtikas putu veidotāji un stabilizētāji ir etilmetilceluloze (E465), taukskābes (E570), kvilaja ekstrakts (E999) un trietilcitrāts (E1505).