Nēderreina (nīderlandiešu: Nederrijn) ir Reinas deltas atteka Nīderlandes teritorijā. Iztece — vēsturiski no Reinas, mūsdienās — no Pannerdenas kanāla. Tek rietumu virzienā. Apdzīvotās vietas upes krastos — Arnema, Rēnene un Vijkbijdūrstede. Netālu no Arnemas no Nēderreinas atdalās Eisele. Pie Vijkbijdūrstedes no Nēderreinas atdalās Līkā Reina, bet Nēderreina tālāk tiek dēvēta par Leku. Līkā Reina antīkos laikos bija Romas impērijas robežupe, mūsdienās tā ir ievērojami izsīkusi. Pie Arnemas esošā Nēderreinas tilta 1944. gada septembrī risinājās Arnemas kaujas centrālie notikumi, kas attēloti 1977. gada Ričarda Atenboro filmā A Bridge Too Far.