Deivids Hovels Petreuss (angļu: David Howell Petraeus; dzimis 1952. gada 7. novembrī) ir amerikāņu atvaļināts ģenerālis un bijušais CIP direktors. 37 gadus dienējis ASV Armijā, četru zvaigžņu armijas ģenerālis. Laikā no 2007. līdz 2008. gadam komandējis ASV un starptautiskos spēkus Irākā, no 2008. līdz 2010. gadam bija ASV Bruņoto spēku Centrālās pavēlniecības komandieris, savukārt no 2010. līdz 2011. gadam komandējis ASV un NATO vadītos starptautiskos spēkus Afganistānā. 2011. gada 30. jūnijā viņš tika apstiprināts par ASV Centrālās izlūkošanas pārvaldes (CIP) direktoru, amatā stājās 2011. gada 6. septembrī. 2012. gada 9. novembrī D. Petreuss atkāpās no šī amata FIB izmeklēšanas par ārlaulības attiecībām dēļ.