Vinčenco "Enco" Daniele Šifo (itāļu: Vincenzo "Enzo" Daniele Scifo, dzimis 1966. gada 19. februārī) ir Beļģijas futbola treneris un bijušais futbolists, spēlēja pussarga pozīcijā, bijis Beļģijas futbola izlases dalībnieks. Savas spēlētāja karjeras laikā pārstāvējis vairākas Beļģijas, Itālijas un Francijas komandas. Vislielākos panākumus guvis ar Anderlecht, ar ko viņš izcīnīja četrus Beļģijas čempionu titulus. Ar AS Monaco uzvarējis 1997. gada Ligue 1. Četras reizes ticis nominēts Ballon d'Or balvai. Ar Beļģijas futbola izlasi piedalījies 1986., 1990., 1994. un 1998. gada FIFA Pasaules kausā, kā arī 1984. gada Eiropas čempionātā. Pēc spēlētāja karjeras beigām kļuvis par treneri. Vadījis vairākas komandas Beļģijā. Divus gadus bijis Beļģijas U21 izlases treneris.