"Satiksme" (angļu: Traffic) ir 2000. gada krimināldrāma, kas balstīta uz britu 1989. gada seriālu Traffik. Filmas režisors ir Stīvens Soderbergs. Galvenās lomas atveido Maikls Daglass, Dons Čīdls, Benisio del Toro, Deniss Kveids un Ketrina Zeta-Džonsa. Filmas pirmizrāde notika 2000. gada 6. decembrī Ņujorkā. Filmā ir parādīti trīs ar narkotikām saistīti stāsti. Prezidents ieceļ konservatīvu tiesnesi Robertu Veikfīldu, lai viņš vadītu Amerikā pieaugošo karu pret narkotikām, tomēr drīz vien Roberts atklāj, ka viņa meita ir atkarīga no kreka. Tajā pašā laikā divi Narkotiku apkarošanas administrācijas aģenti aizsargā ziņotāju, bet cietumā esoša narkotiku barona sieva cenšas turpināt ģimenes biznesu.