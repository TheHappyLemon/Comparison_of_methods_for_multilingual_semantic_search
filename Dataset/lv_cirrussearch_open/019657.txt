Paskāla trijstūris ir trijstūrmatrica, kas sastāv no binomiālkoeficientiem. Tajā katrs skaitlis, kas atšķiras no vieninieka, ir abu virs tā esošo skaitļu summa. Parasti trijstūra virsotne tiek uzskatīta par nullto rindu, tāpat n-tās rindas locekļi tiek sanumurēti 0, 1, ..., n, tādējādi šīs rindas k-tais loceklis ir binomiālkoeficients ( n k ) = C k n {\displaystyle {n \choose k}=\mathbf {C} _{k}^{n}} . Paskāla trijstūris bija pazīstams jau 2. gadsimtā p.m.ē., to ir pētījuši Indijā, Grieķijā, Irānā, Ķīnā, Vācijā un Itālijā. Šis trijstūris ir nosaukts franču matemātiķa Blēza Paskāla vārdā.