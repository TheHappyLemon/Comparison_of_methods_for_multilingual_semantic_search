Högskoleprovet ir centralizēts valsts iestājeksāmens universitātēs un augstskolās Zviedrijā. Daļu studentu universitāšu un augstskolu mācību programmās un atsevišķos kursus uzņem, pamatojoties uz pretendentu vidusskolas atzīmēm, bet daļu – pamatojoties uz rezultātu Högskoleprovet. Eksāmenu ir iespējams kārtot divas reizes gadā, rudenī un pavasarī. Eksāmena rezultāts ir derīgs piecus gadus. Iestājeksāmens sastāv no 160 jautājumiem, kas sakārtoti astoņās sadaļās. Tie pārbauda matemātiskās zināšanas, loģiskās domāšanas spējas, spējas saprast un uztvert sarežģīta teksta jēgu, vārdu krājumu un angļu valodu. Eksāmena rezultāts tiek normēts. 0,0 ir zemākā normētā atzīme, bet 2,0 augstākā. 2010. gada rudenī Karaliskais Kārļa institūts, kā arī Upsālas un Lundas Universitātes, ārstu programmās uzņēma studentus, kuru normētā atzīme sasniedza vismaz 1,9 - tikpat augsta atzīme bija nepieciešama, lai iestātos Stokholmas Ekonomikas augstskolas (Handelshögskolan) Biznesa un menedžmenta programmā. Eksāmena jautājumi un atbildes katru gadu tiek publicētas internetā. Par vienu no efektīvākajām sagatavošanās metodēm tiek uzskatīta sagatavošanās, izmantojot iepriekšējo gadu eksāmenus. 2010. gada pavasarī valsts iestājeksāmena kārtošanai pieteicās 66 882 studentu.