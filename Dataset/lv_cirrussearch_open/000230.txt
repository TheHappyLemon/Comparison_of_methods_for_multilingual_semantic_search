Franks Rennike (vācu: Frank Rennicke; dzimis 1964. gada 18. decembrī) ir vācu muzikants un dziesmu komponists no Braunšveigas. Viņa mūzika lielākoties ir saistīta ar labējo politiku un nacionālistiskām idejām. Savā daiļradē heroizē Vērmahta varonību un Vācijas aizstāvju drosmi 1945. gadā, noliedz mūsdienu Vācijas robežas. Bieži uzstājas skinhedu un nacionālistu demonstrācijās. Vairākas dziesmas Vācijas federālās varas departaments, kas nosaka jaunatnei kaitīgos darbus, ir iekļāvis savos sarakstos. Vācijas Nacionāldemokrātiskās partijas biedrs. Bija organizācijas Wiking-Jugend biedrs līdz 1994. gadam, kad tā tika aizliegta. Parakstījis petīciju pret holokausta noliedzēju Ernsta Cindela (vācu: Ernst Zündel) tiesāšanu. Viens no "Vajāto holokausta noliedzēju reabilitācijas biedrības" (vācu: Verein zur Rehabilitierung der wegen Bestreitens des Holocaust Verfolgten) dibinātājiem un biedriem. Šajā biedrībā biedrs ir arī Ernsts Cindels un citi redzami labējās politikas pārstāvji. 2000. gada novembrī viņam tika piespriesti 10 mēneši cietumsoda nosacīti par "tautas musināšanu" (Volksverhetzung). Pēc pārsūdzības iesniegšanas Štutgartes tiesa viņam piesprieda vēl 7 mēnešus pie iepriekšējiem 10, bet atstāja sodu kā nosacītu. 2009. gadā Vācijas Nacionāldemokrātiskā partija un Vācu tautas savienība izvirzīja viņu uz Vācijas prezidenta amatu, tomēr viņš spēja iegūt tikai 4 balsis no 1224 Bundestāga balsīm (no partijām, kas viņu izvirzīja). Franks Renike ir precējies un viņa ģimenē aug seši bērni.