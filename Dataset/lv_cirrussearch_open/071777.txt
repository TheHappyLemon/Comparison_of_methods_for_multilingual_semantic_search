"Kāpa: Otrā daļa" (angļu: Dune: Part Two) ir 2024. gada ASV zinātniskās fantastikas filma, kuras režisors ir Denī Vilnēvs, kurš scenāriju sarakstīja kopā ar Džonu Speitsu. Tas ir tiešs turpinājums Vilnēva 2021. gada filmai "Kāpa", kas divās daļās adaptēta no Frenka Herberta tāda paša nosaukuma 1965. gada romāna. Filma stāsta par Polu Atreīdu, kurš apvienojas ar tuksneša planētas Arrakisas iedzīvotājiem fremeniem, lai karotu pret Harkonenu namu. Filmā galvenās lomas atveido Timotijs Šalame, Zendaja, Rebeka Fērgusone, Džošs Brolins, Ostins Batlers, Florensa Pjū, Deivs Batista, Kristofers Volkens, Lea Sedū, Suheila Jakuba, Stellans Skašgords, Šārlota Remplinga un Havjers Bardems. Darbu pie filmas uzsāka jau 2016. gadā, kad Legendary Pictures ieguva tiesības uz romānu. Vilnēvu kā režisoru nolīga 2018. gadā, plānojot divu daļu romāna adaptāciju. Pirmā daļa bija komerciāli veiksmīga un 2021. gada oktobrī Legendary Pictures apstiprināja, ka otrajai daļai dota zaļā gaisma. Filmēšana norisinājās no 2022. gada jūlija līdz decembrim Budapeštā, Itālijā, Jordānijā un Abū Dabī. Filmas "Kāpa: Otrā daļa" pirmizrāde notika 2024. gada 6. februārī. ASV un Latvijā filmas pirmizrāde notika 2024. gada 1. martā un to izplatīja Warner Bros. Pictures. Filma saņēma ļoti pozitīvas kritiķu atsauksmes, slavējot vizuālos efektus un aktierspēli. Vairāki kritiķi to nodēvējuši par vienu no visu laiku labākajām zinātniskās fantastikas filmām. Tīmekļa vietnē Rotten Tomatoes filmai ir 93% vērtējums. Vilnēvs izteicies, ka viņš būtu ieinteresēts veidot trešo franšīzes filmu, kas balstītos uz Herberta grāmatu "Kāpas mesija" (Dune Messiah), bet tas būtu atkarīgs no "Kāpa: Otrā daļa" panākumiem.