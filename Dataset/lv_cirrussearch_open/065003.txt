Viljams Pīters Bletijs (angļu: William Peter Blatty; 1928. gada 7. janvārī, miris 2017. gada 12. janvārī) bija amerikāņu rakstnieks, režisors un producents. Vislabāk zināms ar savu 1971. gadā sarakstīto romānu The Exorcist un scenāriju 1974. gada tāda paša nosaukuma ekranizējumam. Par šo filmu Bletijs ieguva Amerikas Kinoakadēmijas balvu kategorijā "Labākais adaptētais scenārijs" un nomināciju kā filmas producents ("Labākā filma"). Vēl par šo filmu Bletijs kā producents ieguva Zelta globusa balvu. Bletijs dzimis un audzis Ņujorkā, 1950. gadā Džordžtaunas Universitātē ieguvis bakalaura grādu angļu valodā un Džordža Vašingtona Universitātē angļu literatūrā maģistra grādu. Pēc maģistra grāda iegūšanas 1954. gadā viņš pievienojās ASV Gaisa spēkiem un dienēja Psiholoģiskā kara divīzijā, kur ieguva pirmā leitnanta pakāpi. Pēc dienesta gaisa spēkos viņš strādāja ASV Informācijas aģentūrā Beirūtā. Pēc filmas "Sātana izdzinējs" panākumiem Bletijs pārstrādāja savu 1966. gada romānu Twinkle, Twinkle, "Killer" Kane! jaunā romānā The Ninth Configuration, ko publicēja 1978. gadā. Viņš šo romānu adaptēja tāda paša nosaukuma filmai (1980), kas kļuva arī par viņa režisora debiju. Tā ieguva 38. Zelta globusa balvu kategorijā "Labākais scenārijs" un nominēta kā "Labākā filma". Bletijs atteicās piedalīties pirmajā filmas "Sātana izdzinējs" turpinājumā, kas saņēma negatīvu kritiķu novērtējumu. Tomēr viņš sarakstīja scenāriju un režisēja otro turpinājumu The Exorcist III (1990), kā izejas avotu izmantojot savu 1983. gada romānu Legion. Šī filma bija viņa pēdējais režisora un scenārista darbs. Bletijs visu atlikušo mūžu palika aktīvs romānu rakstnieks.