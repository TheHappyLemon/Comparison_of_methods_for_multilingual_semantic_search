Ice Bucket Challenge, dažkārt tiek saukta par ALS Ice Bucket Challenge, ir akcija, kurā cilvēki uzlej sev vai kādam citam uz galvas spaini, kurā iepildīts ledains ūdens, lai atbalstītu amiotrofās laterālās sklerozes (pazīstama arī kā Šarko slimība un Lū Gēriga slimība) pētīšanu un ārstēšanu. Parasti akcijas dalībnieki publicē video, kurā redzams, kā viņi tiek aplieti ar ledaina ūdens spaini, dalībnieks arī izaicina kādu citu personu piedalīties akcijā. Parasti tiek dotas 24 stundas tā izpildīšanai un/vai finansiālam ziedojumam labdarībai. Akcijas pirmsākums nav skaidrs. No 2013. gada vidus līdz 2014. gada sākumam sociālajos tīklos kļuva populāra akcija Cold Water Challenge, kuras dalībnieki varēja ziedot naudu vēžu izpētei vai arī ielēkt aukstā ūdenī. Pirmo mediju uzmanību akcija izpelnījās 2014. gada 30. jūnijā ASV, kad tiešajā ēterā notika dalība Ice Bucket Challenge. 2014. gada 15. jūlijā bijušais golferis Kriss Kenedijs pirmais, kas akciju koncentrēja uz līdzekļu vākšanu tieši amiotrofajai laterālajai sklerozei. Akcijā ir piedalījušās vairākas slavenības, tai skaitā Lebrons Džeimss, Bills Geitss, Marks Zakerbergs, Dženifere Lopesa, Džordžs V. Bušs. Vairākas personas, tai skaitā Baraks Obama un Deivids Kemerons, ir atteikušās no apliešanās, un tā vietā vienkārši noziedojuši naudu labdarībai. Akcijā ir piedalījušies arī dažādi izdomāti tēli, tai skaitā Homērs Simpsons. Saskaņā ar The New York Times datiem, laikā no 1. jūnija līdz 13. augustam tika publicēti vairāk nekā 1,2 miljoni video Facebook un šis fenomens Twitter tika pieminēts vairāk nekā 2,2 miljonus reižu no 29. jūlija līdz 17. augustam. Kopš akcijas sākuma ALS Association, kas ASV nodarbojas ar līdzekļu vākšanu šīs slimības pētīšanai un ārstēšanai, līdz 2014. gada 29. augustam ziedojumos bija saņēmusi vairāk nekā 100 miljonus ASV dolāru. Akcija tāpat ir saņēmusi kritiku, jo tā vairāk ir izklaide, nekā naudas ziedošana labdarībai.