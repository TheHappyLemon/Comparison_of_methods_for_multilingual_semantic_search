Panamas Republikas karogs ir viens no Panamas Republikas oficiālajiem valsts simboliem. Veidots taisnstūra auduma formā proporcijā 2:3, dalīts vertikāli un horizontāli četrās vienādās daļās, tālākā no karogkāta augšējā ceturtdaļa — sarkana, tuvākā karogkātam apakšējā — zila; tuvākajā karogkātam baltajā ceturtdaļā zila piecstaru zvaigzne, tālākajā — sarkana. Karoga ideju 1903. gada novembrī izstrādāja pirmā Panamas prezidenta Manuela Amadora Gerrero dēls, mākslinieks Manuels Enkarnasjons Amadors. Pirmo karogu izgatavoja viņa pamāte Marija Osa de Amadora. Karoga dizainā bija iekļautas vienādās proporcijās divu jaunveidojamās Panamas valsts konkurējošo politisko spēku — Liberālās partijas (sarkanā) un Konservatīvās partijas (zilā) — krāsas. Oficiāli apstiprināts 1904. gada 4. novembrī, kas mūsdienās tiek svinēta Panamā kā Karoga diena. Baltā krāsa karogā simbolizē mieru un šķīstību, zilā zvaigzne — godu par valsts dzimšanu, sarkanā — likumību un kārtību valstī.