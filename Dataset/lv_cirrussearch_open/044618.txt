Pols Tomass Andersons (angļu: Paul Thomas Anderson; dzimis 1970. gada 26. jūnijā) ir amerikāņu kinorežisors. 1993. gadā viņš sarakstīja un režisēja īsfilmu "Kafija un cigaretes" (Cigarettes & Coffee). Sandensas institūta absolvents, savu pirmo pilnmetrāžas filmu Hard Eight viņš režisēja 1996. gadā. Andersons saņēma pozitīvas kritiķu atsauksmes un finansiālus panākumus ar filmu "Naktis bugi stilā" (Boogie Nights, 1997), kurā stāstīts par 1970. un 1980. gadu porno zelta ēru. Viņa trešās filmas "Magnolija" (1999) darbība norisinās vienā dienā Sanfernando ielejā, sekojot vairākiem savstarpēji nesaistītiem personāžiem to laimes meklējumos. Filma neskatoties uz sliktajiem ienākumiem saņēma ļoti pozitīvas atsauksmes. Andersona ceturtā filma "Mīlas skurbulis" (2002) arī pārsvarā saņēma pozitīvas atsauksmes. Andersona piektā filma "Plūdīs asinis" (There Will Be Blood, 2007) ir stāsts par laiku posmu no 19. līdz 20. gadsimtam. Filmas sižets seko kādam naftas ieguvējam, kas mēģina gūt ienākumus izmantojot Dienvidkalifornijas naftas bumu. Pēc piecu gadu pārtraukuma izlaistā filma saņēma daudz pozitīvas kritiķu atsauksmes. Andersona sestajai filmai "Pavēlnieks" (2012) jau pirms pirmizrādes tika prognozēta kritiķu labvēlība, ko tā arī saņēma. Viņa septītā filma "Iedzimtais netikums" (2014) ir veidota pēc Tomasa Pinčona tāda paša nosaukuma romāna motīviem. Filma saņēma dažādas atsauksmes. Viņa astotā filma Junun ir dokumentālā filma par tāda paša nosaukuma albuma veidošanu. Devītā Andersona filma ir "Neredzamais pavediens" (2017). 2021. gadā iznāca Andersona desmitā filma "Lakricas pica". Uz 2018. gadu Andersons ir ticis nominēts astoņām Amerikas Kinoakadēmijas balvām, bet viņā veidotās filmas kopsummā ir saņēmušas divdesmit piecas Kinoakadēmijas nominācijas, no kurām trīs ir iegūtas par aktierspēli un filmas veidošanu. Vairāki kritiķi ir nosaukuši filmu "Plūdīs asinis" par labāko 2000. gadu filmu.