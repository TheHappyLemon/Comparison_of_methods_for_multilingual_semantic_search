Patogēns (franču: pathogène; cēlies no grieķu: πάθος — ‘ciešanas, slimība’ un -γενής — ‘izcelsme’) ir jebkura bioloģiska sistēma, kas var inficēt ķermeni un izraisīt slimību. Patogēni uzbrūk ķermeņa šūnām un izdala stipras indes jeb toksīnus. Gandrīz visi patogēni ir mikroorganismi. Izplatītākie patogēni ir baktērijas, vīrusi, bet dažas slimības var izraisīt arī vienšūņi un sēnes. Pie patogēniem pieskaita arī prionus. Patogēnos mikroorganismus iedala: īstie patogēnie — nav pieļaujami pārtikas produktos; nosacīti patogēnie — pieļaujami pārtikas produktos zināmās normās.