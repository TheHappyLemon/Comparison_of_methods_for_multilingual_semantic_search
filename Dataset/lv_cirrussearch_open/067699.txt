"Mis Peregrīnas nams brīnumbērniem" (angļu: Miss Peregrine's Home for Peculiar Children) ir 2016. gada Apvienotās Karalistes un ASV fantāzijas filma, kuras režisors ir Tims Bērtons. Filmā galvenās lomas atveido Eva Grīna, Eisa Baterfīlds, Kriss O'Dauds, Elisone Dženija, Ruperts Everets, Terenss Stemps, Ella Pērnela, Džūdija Denča un Semjuels Džeksons. Filma balstīta uz tāda paša nosaukuma Rensoma Rigsa 2011. gada romānu. Filmēšana sākās 2015. gadā Londonā un Tampas apkārtnē. Filmas pirmizrāde Fantastic Fest festivālā Ostinā notika 2016. gada 25. septembrī, savukārt Latvijā pirmizrāde notika 2016. gada 30. septembrī. Filmu izplatīja 20th Century Fox. Filma saņēma galvenokārt pozitīvas kritiķu atsauksmes, slavējot Bērtona režiju un vizuālo stilu, bet kritizējot scenāriju. Filma bija finansiāli veiksmīga, nopelnot 296,5 miljonus ASV dolāru pie 110 miljonu budžeta.