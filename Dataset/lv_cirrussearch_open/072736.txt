Datu šifrēšanas standarts jeb DES (angļu: Data Encryption Standard) ir šifrs, kurš 1976. gadā ASV tika izvēlēts par Federālās informācijas apstrādes standardu (FIPS) un tas pēc tam plaši izplatījās arī pārējā pasaulē. DES ir simetrisks bloku šifrs (block cipher), ar bloku izmēru 64 biti un atslēgas garumu 56 biti. 56 bitu atslēga ir pārāk īsa, un tāpēc nedroša, šī iemesla dēļ parastais DES ir uzskatāms par nedrošu. Pirmo reizi DES atlauza 1998. gadā, 2 dienu laikā ar speciāli būvētu aparātu, kas izmaksāja USD 250000. 2006. gadā uzbūvēja aparātu, kas izmaksāja tikai USD 10000. Tā kā galvenā problēma bija pārāk īsā atslēga, ieviesa variantu, kas nošifrē vienu un to pašu datu bloku 3 reizes ar 3 dažādām atslēgām (3DES). Šo šifru pagaidām uzskata par drošu, vienīgi tas ir lēns, ja to lieto datorā (nevis speciālā šifrēšanas ierīcē). Mūsdienās DES ir aizstāts ar uzlabotu šifrēšanas standartu (AES).