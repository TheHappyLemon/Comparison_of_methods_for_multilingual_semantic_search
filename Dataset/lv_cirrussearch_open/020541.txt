Volisa un Futuna (franču: Wallis et Futuna; uveiešu un futuniešu: ʻUvea mo Futuna) ir Francijas aizjūras komūna Polinēzijā Klusā okeāna centrālajā daļā starp Fidži un Samoa. Volisā un Futunā ietilpst Volisa salas (Uvea), kur mīt gandrīz 3/4 no kopējā iedzīvotāju skaita un Hornas salas (Futunas salas), kurās ietilpst Futuna un neapdzīvotā Alofi sala. Volisa un Futuna ir vienīgā Francijas teritorija, kurā ir saglabājusies tradicionālā vietējo monarhu vara un trīs tradicionālās karalistes (Uvea, Alo un Sinave) veido pirmās pakāpes administratīvo iedalījumu.