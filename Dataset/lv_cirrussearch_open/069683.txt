Deivids Eijers (angļu: David Ayer; dzimis 1968. gada 18. janvārī) ir amerikāņu kinorežisors, scenārists un producents. Pazīstams ar savām kriminālfilmām par bandām un policiju, kuru darbība norisinās Losandželosā. Savas karjeras sākumā sarakstījis scenārijus tādām filmām kā "U-571" (2000), "Treniņa diena" (2001), "Ātrs un bez žēlastības" (2001) un "Speciālo uzdevumu vienība S.W.A.T." (2003). Režisējis tādas filmas kā "Skarbie laiki" (Harsh Times, 2005), "Ielu karaļi" (2008), "Maiņas beigas" (2012) un "Sabotāža" (Sabotage, 2014). 2016. gadā bijis režisors DC Extended Universe filmai "Pašnāvnieku vienība", bet gadu vēlāk fantāzijas filmai Bright. Sadarbojies ar Šia Lebafu Otrā pasaules kara filmā "Niknais" (2014) un krimināltrillerī The Tax Collector (2020).