Frīdrihs Roberts Donats (angļu: Friedrich Robert Donat; dzimis 1905. gada 18. martā, miris 1958. gada 9. jūnijā) bija angļu aktieris. Viens no pazīstamākajiem 1930. gadu britu aktieriem. Vislabāk pazīstams ar lomām Alfreda Hičkoka filmā "39 soļi" (1935) un Sema Vuda filmā "Uz redzēšanos, mister Čips" (Goodbye, Mr. Chips, 1939), par ko saņēmis Amerikas Kinoakadēmijas balvu kategorijā "Labākais aktieris galvenajā lomā". Piedalījies arī filmās The Private Life of Henry VIII (1933), "Grāfs Monte Kristo" (The Count of Monte Cristo, 1934), The Ghost Goes West (1935), The Citadel (1938) un The Inn of the Sixth Happiness (1958). Miris 1958. gadā no hroniskas astmas, kas ietekmēja arī viņa karjeru, kā rezultātā piedalījies tikai 20 filmās.