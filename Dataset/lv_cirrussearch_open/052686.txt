Ungārija (Ungārijas Karaliste) 1896. gada vasaras olimpiskajās spēlēs bija viena no 14 pārstāvošajām valstīm. Neskatoties uz to, ka 1896. gadā Ungārija bija Austroungārijas sastāvdaļa, olimpiskajās spēlēs tā startēja kā atsevišķa valsts. Ungārija pirmajās vasaras olimpiskajās spēlēs bija pārstāvēta ar 7 sportistiem, kuri startēja 6 olimpiskajos sporta veidos. Šajās olimpiskajās spēlēs Ungārija izcīnīja 6 medaļas, 2 zelta, 1 sudraba un 3 bronzas medaļas, trijos olimpiskajos sporta veidos. Abas zelta medaļas Ungārijai izcīnīja Alfrēds Hajošs peldēšanā. Bez peldēšanas medaļas tika izcīnītas arī vieglatlētikā (3 medaļas) un tenisā (1 medaļa).