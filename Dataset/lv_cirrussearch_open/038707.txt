Vikipēdija turku valodā (turku: Türkçe Vikipedi) ir bezmaksas tīmekļa enciklopēdijas Vikipēdijas versija turku valodā. Tā darbojas kopš 2002. gada decembra. 2017. gada 6. jūnijā tā bija sasniegusi 293 185 rakstu skaitu, un pašlaik Vikipēdija turku valodā ir 30. lielākā Vikipēdijas versija pēc rakstu skaita. 2006. gada novembrī Vikipēdija turku valodā tika nominēta Altın Örümcek Web Ödülleri jeb "Zelta zirnekļa tīkla balvai" kategorijā "Zinātne". Šo apbalvojumu uzskata kā "tīmekļa Oskara balvu" Turcijā. 2007. gada janvārī Vikipēdija turku valodā saņēma šo pašu balvu nominācijā "Labākais saturs". Apbalvojums tika pasniegts balvu pasniegšanas ceremonijā 2007. gada 25. janvārī Stambulas Tehniskajā universitātē. 2015. gadā paziņojums par dzimumu nevienlīdzību Vikipēdijā izraisīja sabiedrības uzmanību Turcijas medijos. 2017. gada 29. aprīlī Turcijas valdība liedza valsts iedzīvotājiem piekļuvi Vikipēdijai. Lai gan aizlieguma iemesli nav zināmi, daži uzskata, ka piekļuve enciklopēdijai tika liegta rakstu, kas atspoguļo Turcijas iesaistīšanos Sīrijas pilsoņu karā, dēļ. 2019. gada decembrī Turcijas Augstākā tiesa lēma, ka tas bijis izpausmes brīvības ierobežojums. 2020. gada 15. janvārī, pēc 991 dienas pārtraukuma, piekļuve Vikipēdijai tika atjaunota.