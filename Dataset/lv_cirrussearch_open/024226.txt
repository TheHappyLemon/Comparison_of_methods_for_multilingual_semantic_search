2014. gada NBA finālsērija bija 2013.—2014. gada NBA sezonas čempionu noskaidrošanas sērija un 2014. gada NBA izslēgšanas spēļu pēdējā stadija. Šajā kārtā tikās Austrumu konferences čempioni Maiami "Heat" un Rietumu konferences čempioni Sanantonio "Spurs". NBA finālsērija notika pēc 2–2–1–1–1 rotācijas. Tā sākās 5. jūnijā un beidzās 15. jūnijā. Par NBA čempioniem piekto reizi kluba vēsturē kļuva Sanantonio "Spurs" klubs, kas ar 4—1 uzvarēja Maiami "Heat". Par finālsērijas vērtīgāko spēlētāju tika atzīts Kavai Leonards. Tā kā "Spurs" bija labāka regulārās sezonas uzvarēto—zaudēto spēļu attiecība nekā "Heat", tad "Spurs" bija mājas spēļu priekšrocības finālsērijā. Regulārajā sezonā abi klubi tikās divas reizes: 26. janvārī Maiami ar rezultātu 113—101 uzvarēja "Heat" un 6. martā Sanantonio ar rezultātu 111—87 uzvarēja "Spurs". "Spurs" šī bija sestā reize kluba vēsturē, kad tika sasniegts NBA fināls (iepriekš tas ir paveikts 1999., 2003., 2005., 2007. un 2013. gadā), savukārt "Heat" šī bija piektā reize, kad tiek sasniegts NBA fināls (iepriekš tas ir paveikts 2006., 2011., 2012. un 2013. gadā).