Rūdolfs Konstantīns Vītols (dzimis 1892. gada 15. aprīlī, miris 1942. gada 4. martā) bija latviešu vieglatlēts un tehniķis. Dzimis Rīgas strādnieka Jāņa Vītola un Ievas dzimušas Kļaviņas ģimenē. 1912. gada Baltijas provinces čempions 1500 m skriešanā. Piedalījies 1912. gada vasaras olimpiskajās spēlēs, kur 1500 m distancē savā priekšskrējienā ieņēmis 5. vietu (rezultāts nav ticis fiksēts). Līdz Pirmajam pasaules karam bijis tehniķis Krievu-Baltijas vagonu fabrikā. Pēc kara piedalījies Latvijas pirmās sporta lidmašīnas "Sprīdītis" uzbūvēšanā 1924. gadā. Pēc Latvijas okupācijas 1941. gada 14. jūnija deportācijas laikā apcietināts un deportēts uz PSRS, kur 1942. gada 4. martā gājis bojā Usoļlaga nometnē.