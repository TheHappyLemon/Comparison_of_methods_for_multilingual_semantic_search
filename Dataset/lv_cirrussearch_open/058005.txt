"Raja un pēdējais pūķis" (angļu: Raya and the Last Dragon) ir 2021. gada ASV datoranimācijas fantāzijas piedzīvojumu filma. Filmas režisori ir Dons Holls un Karloss Lopezs Estrada. Scenārija autori ir Kvi Ngujens un Adele Lima, un tas ir balstīts uz Austrumāzijas tradīcijām. Galvenās lomas ieskaņojuši Kelija Mērija Trena, Akvafina, Izaks Vons, Džemma Čana, Denjels De Kims, Benedikts Vongs un Sandra O. Filma ir par cīnītāju princesi, kas meklē pasakaino pēdējo pūķi, ar cerību atjaunot pūķa dārgakmeni, lai uzvarētu ļaunumu un atkal apvienotu ciltis. Filmas "Raja un pēdējais pūķis" pirmizrāde ASV kinoteātros norisinājās 2021. gada 5. martā un tā bija pieejama standarta 2D, 3D, Dolby Cinema un IMAX formātos. Latvijā filmas pirmizrāde notika 2021. gada 30. jūlijā. Sakarā ar COVID-19 pandēmijas ietekmi uz kino, filma arī uzreiz bija pieejama straumēšanas servisa Disney+ Premier Access sadaļā. Filmas starptautiskie kases ieņēmumi ir vairāk kā 130 miljoni ASV dolāru. Tā ir saņēmusi pozitīvas kritiķu atsauksmes, kas slavē animāciju, vizuālo vēstījumu, cīņas ainas, tēlus, skaņu celiņu, balss aktierus un stāstu. Animācijas filma saņēmusi dažādas balvas un nominācijas, tostarp tā ir nominēta 94. Kinoakadēmijas balvai kategorijā "Labākā animācijas filma", šajā pašā kategorijā tā tika arī nominēta 79. Zelta globusa balvai.