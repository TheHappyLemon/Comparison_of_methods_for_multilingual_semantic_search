Glāzgovas "Celtic" ir Skotijas futbola klubs, kura bāzes vieta ir Glāzgova. Tā pilnais nosaukums ir The Celtic Football Club, saukts arī Celtic F.C.. Klubs ir dibināts 1887. gada 6. novembrī Glāzgovā, par nosaukumu izvēloties "Celtic", kas simbolizēja tā dibinātāju ķeltiskās (īru, skotu) saknes. Līdz pat mūsdienām "Celtic" tiek saistīts ar īru imigrantiem Skotijā, īru brīvības alkām un katolicismu, kaut arī mūsdienās klubs cenšas piesaistīt lielāku skaitu neitrālus līdzjutējus gan no Skotijas, gan ārpus tās. Savu pirmo oficiālo spēli "Celtic" aizvadīja 1888. gadā pret citu Glāzgovas komandu - "Rangers". "Celtic" svinēja uzvaru ar 5:2 un līdz ar to iesākās spraigā konkurence starp abiem vadošajiem Skotijas klubiem, saukta par Old Firm. Abu iepriekš minēto komandu tikšanās arī mūsdienās ir viena no spriedzes un emociju ziņā visspraigākajām Eiropas futbolā. "Celtic" 51 reizi ir izcīnījis Skotijas čempionu titulu un nekad nav izkritis uz zemāku līgu. 1967.gadā "Celtic" kļuva par pirmo Lielbritānijas un arī Ziemeļeiropas klubu, kas izcīnījis Eiropas čempionvienību kausu. Tā laika "Celtic" sastāvs bija pilnībā nokomplektēts no skotu futbolistiem, un līdz ar to "Celtic" ir līdz šim vienīgais klubs, kas ir izcīnījis Eiropas čempionu titulu vienīgi ar pašmāju spēlētāju palīdzību. Mūsdienās "Celtic" futbola klubam ir savs televīzija kanāls Celtic TV un oficiāls iknedēļas preses izdevums The Celtic View.