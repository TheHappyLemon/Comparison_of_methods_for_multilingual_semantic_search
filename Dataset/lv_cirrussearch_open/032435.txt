Mungo Pārks (angļu: Mungo Park; dzimis 1771. gada 11. septembrī, miris 1806. gadā) bija skotu ceļotājs, pirmais eiropietis, kas sasniedzis Rietumāfrikas iekšzemi. Pēc izglītības — ārsts. Mungo Pārku Rietumāfrikas izpētei nosūtīja Britu Āfrikas sabiedrība. No 1795. līdz 1797. gadam viņš devās ceļojumā augšup pa Gambijas upi, kā pirmais eiropietis sasniedzot Senegālas un Nigēras upju augšteces. Ekspedīcijas laikā viņš nokļuva mauru gūstā, taču spēja izbēgt. Otrajā ekspedīcijā 1805. un 1806. gadā viņš izpētīja Nigēras vidusteci no Bamako līdz Busas krācēm (mūsdienu Nigērijas ziemeļrietumos), kur gāja bojā. Tiek uzskatīts, ka ekspedīcijas locekļi noslīka upē, ielecot tajā, lai izvairītos no naidīgo vietējo iedzīvotāju bultām. Mungo Pārks bija pirmais eiropietis, kas pietuvojās leģendārajai pilsētai Tombuktu un varbūt pat sasniedza to, taču pilnīga informācija par viņa pēdējo ceļojumu nav saglabājusies.