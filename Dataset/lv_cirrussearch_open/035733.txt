Kristofers Hjūstons "Kits" Kārsons (angļu: Christopher Houston "Kit" Carson; dzimis 1809. gada 24. decembrī, miris 1868. gada 23. maijā) bija amerikāņu trapers, indiāņu aģents un ģenerālis ASV rietumos 19. gadsimta vidū. Kita Kārsona darbība sekmēja ASV izplešanos rietumu virzienā. Viņa cīņas ar indiāņiem padarīja viņu par leģendu un bulvāru literatūras varoni. Vēlākos laikos kritizēts kā viena no redzamākajām personām ASV pamatiedzīvotāju padzīšanā no dzīvesvietām un to iznīcināšanā. Piedalījās kā gids Džona Frimonta ekspedīcijās. ASV pilsoņu kara laikā partizānu vienības vadībā karoja pret indiāņiem Ņūmeksikas štatā. Trīsreiz precējies, divas pirmās reizes ar pamatiedzīvotājām.