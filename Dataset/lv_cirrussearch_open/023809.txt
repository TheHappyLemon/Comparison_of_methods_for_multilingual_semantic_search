"Kapteinis Amerika: Ziemas kareivis" (angļu: Captain America: The Winter Soldier) ir 2014. gada ASV supervaroņu filma, kuras režisori ir Entonijs un Džo Ruso. Filma balstīta uz Marvel Comics tāda paša nosaukuma tēlu. Šis ir turpinājums 2011. gada filmai "Kapteinis Amerika: Pirmais atriebējs" un šī ir devītā filma Marvel Cinematic Universe sērijā. Filmā kapteinis Amerika kopā ar Melno atraitni un Piekūnu cenšas atklāt sazvērestību un vēlāk sastopas ar jaunu ienaidnieku — Ziemas kareivi. Galvenās lomas atveido Kriss Evanss, Skārleta Johansone, Sebastians Stens, Entonijs Makijs, Kobija Smaldersa, Frenks Grillo, Emilija VanKampa, Heilija Atvela, Roberts Redfords un Semjuels Džeksons. Filmas pirmizrāde notika 2014. gada 13. martā El Capitan Theatre Holivudā, ASV un Latvijas kinoteātros filmu demonstrēja no 2014. gada 4. aprīļa.