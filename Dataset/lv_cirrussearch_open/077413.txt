Haime Algersuari (spāņu: Jaime Alguersuari; dzimis 1990. gada 23. martā Barselonā, Spānijā) ir spāņu autosportists. Viņš, sākot ar 2009. gada Ungārijas Grand Prix, piedalās Formula 1 čempionātā. Algersuari ir pašreizējais Lielbritānijas F3 čempions. Viņš ir arī visu laiku jaunākais šī čempionāta uzvarētājs, jo titulu izcīnīja 18 gadu un 203 dienu vecumā. 2008. gada decembrī viņš aizvietoja savainoto Marku Veberu Čempionu sacīkstē. 2009. gadā Haime Algersuari sāka braukt World Series by Renault čempionātā, pārstāvot Carlin Motorsport. 2009. gada F1 sezonas otrajā pusē viņš kļuva par Red Bull un Toro Rosso rezerves pilotu, pārņemot šo vietu no Brendona Hārtlija. Divas nedēļas vēlāk tika paziņots, ka Toro Rosso pārtrauc līgumsaistības ar Sebastjēnu Burdē un mazliet vēlāk tika apstiprināts, ka Algersuari ieņems viņa vietu. Viņš ir visu laiku jaunākais F1 pilots, pārspējot Maika Tekvela gandrīz 30 gadus veco rekordu.