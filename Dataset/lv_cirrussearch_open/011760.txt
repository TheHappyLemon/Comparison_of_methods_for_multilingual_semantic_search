Nacionālās basketbola asociācijas G Līga (angļu: NBA G League) jeb vienkārši G Līga, arī Nacionālās basketbola asociācijas Attīstības līga (angļu: NBA Development League) ir oficiālā Nacionālās basketbola asociācijas sadarbības līga. Līdz 2005. gadam tā bija pazīstama kā Nacionālā basketbola attīstības līga (National Basketball Development League, NBDL) jeb D Līga. Nosaukuma maiņa ir saistīta ar sponsora Gatorade piesaisti. Līga tika dibināta 2001. gadā, sākumā tajā startēja astoņas komandas. Kopš 2005. gada marta katra NBA Attīstības līgas komanda ir piesaistīta vienai vai vairākām NBA komandām. Pašlaik šajā līgā piedalās 28 komandas, bet plānots skaita palielinājums uz 29 2020. gadā. Līdz 2010.—2011. gada NBA sezonas beigām 23% NBA spēlētāji bija aizvadījuši vismaz vienu spēli NBA attīstības līgā. G Līgā ir spēlējuši trīs latviešu basketbolisti, kas pēc tam nostiprinājušies NBA komandu sastāvos: Dāvis Bertāns, Rodions Kurucs un Anžejs Pasečņiks.