AGP (no angļu: Accelerated Graphics Port - "paātrinātā grafikas pieslēgvieta"; arī saukta par Advanced Graphics Port) jeb pieslēgvieta AGP ir speciāla kopnes saskarne, kas paredzēta videokartes pieslēgšanai personālā datora mātes platei. Tā pirmkārt nodrošina trīsdimensiju grafikas paātrināšanu. To 1997. gadā izstrādāja kompānija Intel. Atšķirībā no PCI kopnes videokartēm, AGP videokartēm ir iespējama samazināta iebūvētā atmiņa, uz datora kopējās atmiņas rēķina, līdz ar to samazinot kartes izmaksas (Šo tehnoloģiju gan parasti lieto vājākajām videokartēm, jo datora kopējā atmiņa ir ievērojami lēnāka kā videoatmiņa). AGP ir lielāka datu caurlaidība virzienā no pamatplates uz videokarti.