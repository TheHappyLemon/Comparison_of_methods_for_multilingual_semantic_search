Rio Geivins Ferdinands (angļu: Rio Gavin Ferdinand; dzimis 1978. gada 7. novembrī) ir bijušais profesionālais angļu futbolists, spēlēja centra aizsarga pozīcijā, bijis Anglijas futbola izlases dalībnieks. Tagad viņš ir TNT Sports televīzijas eksperts. Viņš ir viens no visu laiku visvairāk apbalvotajiem angļu futbolistiem, un daudzi viņu uzskata par vienu no visu laiku izcilākajiem Anglijas futbolistiem. Visu profesionāļa karjeru aizvadījis dažādu Anglijas klubu sastāvos. Uz Manchester United viņš pārgāja 2002. gada jūlijā par 30 miljoniem sterliņu mārciņām. Pirmajā sezonā ar klubu viņš izcīnīja Premjerlīgas čempiona titulu. Pēc tam tika pieķerts dopinga lietošanā un tika diskvalificēts no sacensībām uz astoņiem mēnešiem, tādējādi viņš izlaida lielu daļu Premjerlīgas sezonas un 2004. gada Eiropas čempionātu. Pēc diskvalifikācijas izciešanas viņš sevi apliecināja kā pirmās komandas spēlētāju. Pēc atgriešanās viņš ir izcīnījis vēl četrus Premjerlīgas čempiontitulus (2006–07, 2007–08, 2008–09, 2010–11), 2007.—2008. gada sezonā uzvarēja arī Čempionu līgā. Anglijas izlases sastāvā piedalījies trijos FIFA Pasaules kausa finālturnīros (1998, 2002, 2006). 2010. gadā bijis izlases kapteinis. Viņš paziņoja par profesionālā futbola karjeras beigšanu 2015. gada 30. maijā. 2017. gada septembrī Ferdinands paziņoja par nodomu kļūt par profesionālu bokseri, daļēji, lai palīdzētu viņam tikt galā ar sievas nāvi. Viņa brālis Antons, arī centra aizsargs, pēdējo reizi spēlēja St Mirren komandā. Bijušais Anglijas izlases uzbrucējs Less Ferdinands un bijušais Dagenham & Redbridge pussargs Keins Ferdinands ir viņa brālēni.