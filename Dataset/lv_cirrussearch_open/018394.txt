"Domātājs" (franču: Le Penseur) ir franču tēlnieka Ogista Rodēna skulptūra, kas attēlo kailu vīrieti dziļās pārdomās. Tā izgatavota no bronzas un novietota uz marmora pjedestāla. Rodēns kopumā izgatavoja 28 šādas lielformāta skulptūras, kas atrodas dažādos pasaules muzejos. Turklāt viņš izgatavoja vairākus dažāda izmēra modeļus. Bez Rodēna dzīves laikā radītajiem darbiem, pastāv arī vairāki vēlāki atlējumi, kas netiek uzskatīti par oriģināldarbiem. Skulptūrā ir attēlots kails vīrietis, kuru nodarbina kāda iekšēja cīņa. Darba oriģinālnosaukums bija "Dzejnieks" (Le Poète), par "Domātāju" to nosauca metāllējēji, kas ievēroja skulptūras līdzību ar tā nosauktu Mikelandželo darbu. Tā sākotnēji bija iecerēta kā daļa no "Elles vārtu" skulptūru grupas, kas tika pasūtīta kā ieejas portāls tā arī neuzceltajam Musée des Arts Décoratifs muzejam. Šajā skulptūru grupā attēloti motīvi no Dantes Aligjēri darba "Dievišķā komēdija" pirmās daļas. Arī vairākas citas šī darba detaļas tika izgatavotas kā atsevišķas skulptūras.