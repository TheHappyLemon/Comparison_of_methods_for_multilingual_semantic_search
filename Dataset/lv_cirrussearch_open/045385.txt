2018.—2019. gada Pasaules kauss biatlonā bija vairāku posmu biatlona sacensības, kas sākās 2018. gada 2. decembrī Pokļukā, Slovēnijā, un noslēdzās 2019. gada 24. martā Holmenkollenē, Norvēģijā. Pasaules kausa sacensības rīko Starptautiskā Biatlona savienība. Kopumā tika aizvadīti deviņi posmi, kausa ieskaitē tika ieskaitīts arī Pasaules čempionāts, kas 2019. gada martā norisinājās Estešundā, Zviedrijā. Iepriekšējās sezonas kausa ieguvēji bija Martēns Furkads un Kaisa Mekereinena, kas nespēja aizstāvēt savus titulus. Par pasaules kausa ieguvējiem pirmo reizi kļuva Norvēģijas biatlonists Juhanness Tīngnēss Bē un Doroteja Vīrere no Itālijas.