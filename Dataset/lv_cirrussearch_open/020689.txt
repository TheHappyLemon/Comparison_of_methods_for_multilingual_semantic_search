Lavašs (armēņu: լավաշ) ir galvenokārt Tuvajos Austrumos un Kaukāzā izplatīta neraudzēta kviešu maize. Tradicionāli cep speciālā krāsnī — tandirā. Lavašu izgatavo vai nu apaļu vai garenu 90—110 cm garumā un 40—50 cm platumā un svarā līdz 250 g, to izveltnējot 2—5 mm plānā plācenī. Izžūstot gaisā, tas strauji sacietē un tādā stāvoklī var tikt uzglabāts līdz pat gadam. Ēd galvenokārt ar tajā ietītiem zaļumiem un sieru. Tiek uzskatīts, ka lavašs cēlies no Armēnijas, kur tā ir viena no galvenajām ēdienkartes sastāvdaļām. Nosaukums cēlies no vārdiem lav (լավ) — ‘labs’ un haš (հաշ) — ‘ēdiens’. Plaši izplatīts arī Azerbaidžānā, Gruzijā, Turcijā, Irānā un citur.