Hajao Mijadzaki (japāņu: 宮崎 駿, Miyazaki Hayao; dzimis 1941. gada 5. janvārī) ir japāņu kinorežisors, animators, scenārists un mangas mākslinieks. Pārsvarā darbojies anime filmu veidošanā. Karjeru sācis 1961. gadā Toei Animation studijā. Vairāk nekā 50 gadu ilgās karjeras laikā guvis starptautisku atzinību kā anime filmu veidotājs un kā viens no filmu un animācijas studijas Studio Ghibli dibinātājiem. Filmu panākumu dēļ Mijadzaki salīdzināts ar amerikāņu animatoru Voltu Disneju, britu animatoru Niku Parku un amerikāņu režisoru Robertu Zemeki. Viņa filmas guva panākumus Japānā, tomēr rietumos tās popularitāti ieguva vien tad, kad Miramax Films sāka translēt filmu "Princese Mononoke" (1997). Mijadzaki veidotā anime "Gariem līdzi" (2001) ieguva Amerikas Kinoakadēmijas balvu nominācijā "Labākā animācijas filma". Vēl divas viņa filmas nominētas šajā kategorijā — "Ceļojošā pils" (2004) un The Wind Rises (2013). 2014. gadā Mijadzaki apbalvots ar Kinoakadēmijas goda balvu.