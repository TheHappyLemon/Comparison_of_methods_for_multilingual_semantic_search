Stīvens Džefrijs "Stīvs" Redgreivs (angļu: Steven Geoffrey Redgrave; dzimis 1962. gada 23. martā) ir bijušais angļu airētājs. Piedalījies piecās Olimpiskajās spēlēs (1984, 1988, 1992, 1996, 2000). Kopumā izcīnījis piecas zelta medaļas un vienu bronzu (pie tam zelta medaļu izcīnījis katrās Olimpiskajās spēlēs, kurās startējis). Ar 5 zelta un 1 bronzas medaļu viņš ir veiksmīgākais airētājs Olimpisko spēļu vēsturē starp vīriešiem. 1992. un 1996. gada Olimpiskajās spēlēs Redgreivs bija arī Lielbritānijas karognesējs atklāšanas ceremonijā. Viņš ir vienīgais izturības sporta veidu pārstāvis, kas ir izcīnījis zelta medaļu piecās Olimpiskajās spēlēs. Viņš tiek uzskatīts par vienu no izcilākajiem britu olimpiešiem. Redgreivs ir pirmais brits, kas Olimpiskajās spēlēs ir izcīnījis piecas zelta medaļas, šo sasniegumu vēlāk atkārtojis treka riteņbraucējs Kriss Hojs. Tāpat ar 6 medaļām ir trešais panākumiem bagātākais brits Olimpiskajās spēlēs pēc Hoja un riteņbraucēja Bredlija Viginsa (7 medaļas). Vairākas medaļas izcīnījis arī Pasaules čempionātā. 2002. gadā ieņēma 36. vietu BBC 100 izcilāko britu aptaujā.