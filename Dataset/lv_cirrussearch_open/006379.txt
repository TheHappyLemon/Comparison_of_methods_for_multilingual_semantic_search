Vilis Daudziņš (dzimis 1970. gada 7. novembrī Rīgā) ir latviešu aktieris. Kopš 1997. gada viņš strādā Jaunajā Rīgas teātrī, iepriekš darbojies Daugavpils un Dailes teātros. Vilis Daudziņš ir piedalījies vairākās spēlfilmās. 2006. gadā saņēma Harija Liepiņa balvu. 2009. gadā "Spēlmaņu naktī" viņš saņēma apbalvojumu kā gada aktieris par lomu izrādē "Vectēvs". 2018. gadā par lomu filmā "Ar putām uz lūpām" saņēmis Lielā Kristapa balvu nominācijā "Labākais aktieris", un Spēlmaņu nakts balvu nominācijā "Gada aktieris", par lomām Jaunā Rīgas teātra izrādēs "Pēdējā Ļeņina eglīte" un "Cerību ezers aizsalis". Darbojies arī kā scenogrāfs. 2001. gadā saņēma Spēlmaņu nakts balvu kā gada scenogrāfs par lugas "Livingstouns" iestudējumu Latvijas Leļļu teātrī. Precējies ar aktrisi Zani Daudziņu, ģimenē ir divi dēli — Kārlis un Matīss.