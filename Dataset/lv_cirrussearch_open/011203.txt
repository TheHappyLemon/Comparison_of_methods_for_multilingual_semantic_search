Luitpolda krasts (vācu: Prinzregent-Luitpold-Land, angļu: Luitpold Coast) ir Austrumantarktīdas piekrastes daļa Kotsu Zemē Vedela jūras krastā. Stiepjas no Heisa glečera ziemeļaustrumos līdz Filhnera šelfa ledājam dienvidrietumos. Kopējais piekrastes garums ap 260 km. Ziemeļaustrumos robežojas ar Kērda krastu. Krasta dienvidu galā pie robežas ar šelfa ledāju izvietojusies Argentīnas polārstacija Belgrano II. Krastu atklāja Vilhelma Filhnera Vācijas antarktiskā ekspedīcija (1911—1912) un nosauca par godu Bavārijas princim-reģentam Luitpoldam par Prinča-reģenta Luitpolda Zemi.