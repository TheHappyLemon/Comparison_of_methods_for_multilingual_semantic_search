Rūta Gordona Džonsa (angļu: Ruth Gordon Jones, dzimusi 1896. gada 30. oktobrī, mirusi 1985. gada 28. augustā) bija amerikāņu aktrise un scenāriste. Savu karjeru 19 gadu vecumā sākusi Brodvejā. Gordona, kas pazīstama ar savu īpašo balsi un atšķirīgo personību, ieguva starptautisku atzinību un kritiķu atzinību par lomām filmās, savas karjeras nobeigumā. Par lomu Romana Polaņska psiholoģiskajā šausmu filmā "Rozmarijas bērns" (1968), Gordona saņēma Amerikas Kinoakadēmijas balvu kategorijā "Labākā aktrise otrā plāna lomā". Piedalījusies arī filmās What Ever Happened to Aunt Alice? (1969), Where's Poppa? (1970), "Harolds un Moda" (Harold and Maude, 1971), Every Which Way but Loose (1978) un Any Which Way You Can (1980). Papildus savai aktrises karjerai Gordona uzrakstīja daudzas lugas, filmu scenārijus un grāmatas. Sarakstījusi scenāriju Džordža Kjūkora filmai "Ādama riba" (Adam`s Rib, 1949). Savas karjeras laikā saņēmusi Kinoakadēmijas balvu, Emmy balvu un divas Zelta globusa balvas. Trīs reizes tikusi nominēta Kinoakadēmijas balvai kā scenāriste.