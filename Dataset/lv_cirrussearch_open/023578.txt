Maori (maoru: Māori) ir polinēziešu tauta un Jaunzēlandes pirmiedzīvotāji. Maori ir cēlušies no polinēziešu ieceļotājiem, kas Jaunzēlandē no Austrumpolinēzijas ieradās apmēram starp 1250. un 1300. gadu. Vairākus gadsimtus atradušies izolācijā, polinēziešu ieceļotāji attīstīja jaunu kultūru, ko nosauca par "maoriem", ar savu valodu, bagātu mitoloģiju, atšķirīgu amatniecību un skatuves mākslu. Agrīnie maori veidoja cilšu grupas, kuru pamatā bija polinēziešu sabiedrības paražas un organizācija. 17. gadsimtā Jaunzēlandē sāka ieceļot eiropieši, un maoru dzīvesveids mainījās. Viņi sāka pieņemt dažādus rietumu sabiedrības un kultūras aspektus. Maori ir otra lielākā etniskā grupa Jaunzēlandē aiz eiropiešu jaunzēlandiešiem (pazīstami ar maoru vārdu Pākehā). Saskaņā ar 2013. gada tautas skaitīšanas datiem, apmēram 600 tūkstoši Jaunzēlandes iedzīvotāju identificē sevi kā maorus, kas ir apmēram 15% no kopējā iedzīvotāju skaita. Maoru valodu zināmā mērā pārvalda aptuveni piektā daļa no visiem maori, kas veido trīs procentus no kopējā iedzīvotāju skaita. Maori aktīvi darbojas visās Jaunzēlandes kultūras un sabiedrības sfērās, patstāvīgi pārstāvot tādas jomas kā plašsaziņas līdzekļi, politika un sports. Apmēram 170 tūkstoši maoru dzīvo arī Austrālijā.