Valsrodes putnu parks (Weltvogelpark Walsrode) ir zoodārzs, kas atrodas Lejassaksijas federālajā zemē Vācijas ziemeļrietumos, netālu no Valsrodes pilsētas. Sugu skaita un platības ziņā tas ir pasaulē lielākais putnu parks (pasaulē lielākais putnu skaits ir Jurongas putnu parkā Singapūrā). Zoodārzā mītošās vairāk kā 675 sugas pārstāv visus zemeslodes kontinentus un klimatiskās zonas. Pavasarī parkā uzzied dažādi dekoratīvie augi, un šajā gadalaikā tas vienlaicīgi ir gan putnu parks, gan botāniskais dārzs. Putnu dārzā ir vairāki aviāriji un brīvdabas iežogojumi. Atsevišķu putnu māju iekštelpas iekārtotas bez nožogojumiem. Zoodārza apmeklētāji tur var aplūkot brīvi lidojošus putnus apstākļos, kas pēc iespējas pietuvināti to dabiskajai videi. Plašā brīvdabas laukumā tiek demonstrēti piekūnu, papagaiļu un citu putnu lidojumi. Skatītājiem iespējams vērot dzīvnieku barošanu, kā arī piedāvāta iespēja pašiem piedalīties atsevišķu sugu barošanā.