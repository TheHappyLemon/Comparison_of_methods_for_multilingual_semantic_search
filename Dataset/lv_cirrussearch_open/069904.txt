Santa Ratniece (dzimusi 1977. gadā) ir latviešu komponiste. Santa Ratniece dzimusi Jelgavā, mūzikas studijas sākusi Valmieras Mūzikas skolā klavierspēles klasē. 1992. gadā viņa uzsāka mūzikas teorijas mācības Emīla Dārziņa mūzikas vidusskolā Rīgā. Muzikālo izglītību turpināja J. Vītola Latvijas Mūzikas akadēmijā, kur absolvējusi muzikoloģiju (2000) un kompozīciju (2002). Vēlāk viņa studēja kompozīciju pie angļu komponista Deivida Roulenda Enšedes konservatorijā Nīderlandē. Pēc tam Santa Ratniece turpināja studijas Igaunijas Mūzikas un teātra akadēmijā pie igauņu komponistes Helēnas Tulves un 2007. gadā ieguva maģistra grādu. Santa Ratniece ir saņēmusi šādus apbalvojumus: Petunia iegūst 1.vietu jauno komponistu konkursā Tallinā (2003); sens nacre - labākais 2004 International Rostrum for composers (kategorija lidz 30 gadiem); Glittering Promenade pirmatskaņojums Berlīnes Filharmonijā (2005); Alvéoles pirmatskaņojums Radio France Parīzē (2006); Saline iegūst Dienas Gada balvu kultūrā (2006); Sens nacre – Autortiesību Bezgalības balva (2007); Saline – rekomendētais skaņdarbs 2008 International Rostum for composers. Ratnieces mūziku atskaņojuši Latvijas Radio koris, ansamblis Altera Veritas, Trio Palladio, Sinfonietta Rīga, Liepājas Amber Sound Orchestra, Latvijas Nacionālais simfoniskais orķestris, orķestris RIGA, Igaunijas Nacionālais vīru koris, Morāvijas Filharmonijas orķestris, Cappella Amsterdam, Musiques Nouvelles, Kronos Quartet, Arditti kvartets, Nederlands Kamerkoor, Kanādas stīgu kvartets Quatuor Molinari, Sidnejas simfoniskais ansamblis, International Contemporary Ensemble, Ensemble Recherche, Ensemble Fractales, Ensemble Sarband, Scordatura Ensemble, Lichtzwang Ensemble, Forbidden City Chamber Orchestra, koris The Crossing, Kamerkoris Īrijā un citi.