Merilina Monro (angļu: Marilyn Monroe; dzimusi Norma Džīna Mortensone (Norma Jeane Mortenson) 1926. gada 1. jūnijā, mirusi 1962. gada 5. augustā) bija amerikāņu aktrise, modele un dziedātāja. Karjeru sākusi kā modele, 1946. gadā parakstījusi kino līgumu ar Twentieth Century-Fox. Sākumā tēloja nelielas lomas, pirmo ievērību guva ar lomām 1950. gada filmās The Asphalt Jungle un "Viss par Ievu". Monro pirmā galvenā loma bija 1952. gada filmā Don't Bother to Knock. Vēlāk tēlojusi tādās filmās kā "Niagāra" (1953), "Džentlmeņi izvēlas blondīnes" (1953), River of No Return (1954), "Septītā gada drudzis" (1955), "Džezā tikai meitenes" (1959). Par lomu filmā "Džezā tikai meitenes" Monro ieguva Zelta globusa balvu kā labākā aktrise komēdijas vai muzikālā filmā. 1960. gadā Monro piešķīra Holivudas zvaigžņu alejā. Monro pēdējā kinoloma bija filmā The Misfits (1961), kurā viņa filmējās ar Klārku Geiblu un kurai scenāriju sarakstīja aktrises toreizējais vīrs Arturs Millers. Šī bija arī Klārka Geibla pēdējā filma. Divas dienas pēc filmēšanas beigām Geiblam bija sirdstrieka un pēc desmit dienām viņš nomira. Vēlāk Monro piedalījās vēl vienā filmā Something's Got to Give (1962), bet tā palika nepabeigta. Dzīves pēdējos gadus iezīmējās slimība, privātās problēmas. Monro nomira 1962. gada 5. augustā no barbiturātu pārdozēšanas, oficiāli viņas nāvi klasificē kā pašnāvību, tomēr pastāv vairākas sazvērestības teorijas par viņas nāves apstākļiem. 1999. gadā Amerikas Kinoinstitūts izcilāko ekrāna leģendu sarakstā AFI 100 gadi... 100 zvaigznes ierindoja Monro 6. vietā izcilāko sieviešu kārtas zvaigžņu sarakstā. Viņas iecienītāko rakstnieku vidū bija Fjodors Dostojevskis un Džordžs Bernards Šovs, aktrise jūsmoja par Gojas, El Greko, Pikaso un Mikelandželo mākslas darbiem.