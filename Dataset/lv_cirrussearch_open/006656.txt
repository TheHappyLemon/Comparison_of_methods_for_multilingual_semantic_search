Dzemde (latīņu: Uterus) ir sievietes reproduktīvās sistēmas orgāns, kurā tiek uzņemta apaugļota olšūna, kas vēlāk attīstās par embriju. Dzemde atrodas mazajā iegurnī starp urīnpūsli un taisno zarnu. Dzemdes augšējā daļā atrodas dzemdes dibens, zemāk atrodas dzemdes ķermenis, bet zem tā ir dzemdes kanāls, kas dzemdi savieno ar maksti. Dzemdes sānos atrodas tā sauktie adneksi, ko veido olvadi un olnīcas. Dzemdes sienas veido gļotādas un muskuļaudi. Sievietēm, kuras ir dzemdējušas, dzemdes masa ir aptuveni divas reizes lielāka nekā sievietēm, kas vēl nav laidušas pasaulē bērnu. Lielākoties dzemdi no ārpuses pārklāj vēdera plēve. Ik pēc aptuveni 28 dienām dzemdes gļotādā notiek periodiskas fizioloģiskas pārmaiņas (menstruācija). Dzīvniekiem izšķir dažāda veida dzemdes. Kloākaiņiem, somaiņiem, dažiem grauzējiem ir dubultā dzemde (Uterus duplex), bet pārnadžiem, nepārnadžiem, vaļveidīgajiem, plēsējiem ir divragu dzemde (Uterus bicornis). Savukārt vairumam grauzēju un sikspārņiem ir divdaļīgā dzemde (Uterus bipartitus). Primātiem, tai skaitā cilvēkam, ir vienkāršā dzemde (Uterus simplex).