Vasaras olimpiskās spēles ir starptautisks sporta pasākums, kas notiek ik pēc četriem gadiem un ko organizē Starptautiskā Olimpiskā komiteja. Olimpiskās spēles ir visprestižākais no sporta notikumiem pasaulē un tajā piedalās vairāk sporta veidu pārstāvji nekā citur. Vairākumā olimpisko sporta veidu uzvara olimpiskajās spēlēs ir visaugstākais sasniegums. Katrā sporta veidā pasniedz zelta medaļu par pirmo vietu, sudraba — par otro, un bronzas — par trešo. Šī tagad vispārpieņemtā tradīcija aizsākās vasaras olimpiskajās spēlēs 1904. gadā Sentluisā. Visvairāk reižu olimpiskās spēles ir notikušas ASV pilsētās (4 reizes). Apvienotajā Karalistē norisinājušās 3 olimpiskās spēles, visas Londonā, kas kļuva par pirmo pilsētu, kurā spēles notikušas 3 reizes. Tikai piecas valstis ir piedalījušās visās olimpiskajās spēlēs — Grieķija, Lielbritānija, Francija, Šveice un Austrālija (divreiz kopā ar Jaunzēlandi apvienotā Austrālāzijas komandā). Vienīga valsts, kas visās vasaras olimpiskajās spēlēs ir izcīnījusi vismaz 1 medaļu, ir Lielbritānija.