Kongsfjords (norvēģu: Kongsfjorden — ‘karaļa fjords’) ir fjords Špicbergenas salas ziemeļrietumos, Svalbārā. Stiepjas 26 km garumā ziemeļrietumu—dienvidaustrumu virzienā starp Oskara II Zemei piederošo Bregera pussalu dienvidos un Hokona VII Zemi ziemeļos. Krasta līnija izrobota, dienvidu galā ieplūst vairāki lieli ledāji. Fjorda vidusdaļā Blumstrandhalvejas sala, daudz sīku saliņu un klinšu. Fjorda austrumu galā Ossiana Sarsa dabas rezervāts, saliņās fjorda vidusdaļā — Kongsfjorda putnu rezervāts, šaurumā starp Blumstrandhalveju un Hokona VII Zemi — Blumstrandhamnas putnu rezervāts, bet fjorda ziemeļrietumos — Gisezholmenas putnu rezervāts. Fjords kopš 1610. gada britu kartēs dēvēts par Briežu līci (Deer Sound). Ap 1710. gadu holandiešu kartēs nosaukts par Karaļa līci (Koninks Bay), bet iepriekšējais nosaukums pārvietots uz līci fjorda ziemeļaustrumos (Dyrevika). Kongsfjorda krasti ir viena no visagrāk cilvēku apgūtajām Svalbāras daļām. Dienvidu krastā atrodas bijusī ogļraču pilsētiņa Nīolesunna, kurā tagad izvietojušās 11 valstu polārstacijas. Ziemeļu krastā pamestās Londonas marmora raktuves.