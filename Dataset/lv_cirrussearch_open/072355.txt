Stīvens Džordžs Džerards (angļu: Steven George Gerrard; dzimis 1980. gada 30. maijā) ir bijušais Anglijas futbolists, tagad — futbola treneris. Eksperti un citi profesionālie futbolisti viņu raksturo kā vienu no savas paaudzes izcilākajiem spēlētājiem. Lielāko daļu no karjeras spēlēja Anglijas Premjerlīgas klubā Liverpool FC, kā arī bija Anglijas izlases dalībnieks. Viņš parasti spēlēja kā centrālais pussargs, lai gan ir spēlējis kā labās malas pussargs un kā otrais uzbrucējs. Kopš 2023. gada jūlija ir Saūda Arābijas profesionālās līgas kluba Al-Ettifaq galvenais treneris. Džerards lielāko daļu no karjeras ir spēlējis Anglijas Premjerlīgas klubā "Liverpool". Viņš debitēja šajā komandā 1998. gadā, bet komandas sākumsastāvā nostiprinājās 2000./2001. gada sezonā. 2003. gadā viņš kļuva par komandas kapteini, ieņemot Sami Hīpie vietu. No 17 gadiem, ko pavadīja futbola klubā Liverpool, 12 gadus viņš bija kapteinis. Viņš kopā ar komandu ir ieguvis FA kausu, divreiz Līgas kausu, kā arī 2001. gadā UEFA kausu. 2005. gadā viņš kļuva arī par UEFA Čempionu līgas uzvarētāju. Neskatoties uz panākumiem kausu izcīņās, viņš nekad nav uzvarējis Premjerlīgā. Karjeras izskaņā viņš bija MLS kluba LA Galaxy spēlētājs. Anglijas izlasē Džerards debitēja 2000. gadā un piedalījās gan 2000., gan 2004. gada Eiropas čempionātā. 2006. gada FIFA Pasaules kausā viņš kļuva par rezultatīvāko Anglijas izlases spēlētāju. Kā Anglijas izlases kapteinis viņš bija 2010. un 2014. gada FIFA Pasaules kausā, kā arī 2012. gada Eiropas čempionātā. Aizvadījis 114 spēles Anglijas futbola izlasē, gūstot 21 vārtus. Brīdī, kad viņš beidza spēlēt izlasē, viņš bija ceturtais visvairāk spēļu nospēlējošais spēlētājs Anglijas izlasē. Vēl vairāk spēļu bija aizvadījuši tikai Pīters Šiltons, Veins Rūnijs un Deivids Bekhems. 2017. gada janvārī Džerards sāka strādāt par treneri Liverpool FC jaunatnes akadēmijā. 2017. gada septembrī kļuva par Liverpool U-19 komandas treneri un vadīja komandu UEFA Jaunatnes līgā. 2018. gada maijā tika apstiprināts par Skotijas Premjerlīgas kluba Glāzgovas "Rangers" galveno treneri, pienākumus sākot pildīt ar 2018.—2019. gada sezonu. 2021. gada 7. martā Džerards ar Rangers komandu izcīnīja pirmo komandas līgas titulu 10 gados. 2021. gada 11. novembrī Džerards tika apstirprināts par Anglijas Premjerlīgas kluba Aston Villa galveno treneri. 2021.—2022. gada sezonu komanda noslēdza 14. vietā. Nākamās sezonas sākums bija nesekmīgs, pirmajās 11 spēlēs gūstot tikai divas uzvaras, 2022. gada 20. oktobrī Džerards tika atbrīvots no amata.