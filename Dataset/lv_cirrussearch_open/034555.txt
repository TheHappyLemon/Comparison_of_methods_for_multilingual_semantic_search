Villems no Ribrūkas, arī Gijoms no Rubrukas (nīderlandiešu: Willem van Rubroeck, franču: Guillaume de Rubrouck; dzimis ap 1220. gadu, miris ap 1293. gadu) bija flāmu izcelsmes franciskāņu mūks, kas Francijas karaļa Luija IX uzdevumā 13. gadsimtā veica ceļojumu pie mongoļiem, sasniedzot to galvaspilsētu Karakorumu. Viņš bija pirmais no zināmajiem eiropiešiem, kas veicis šāda mēroga ceļojumu Āzijas iekšienē, un Villema publicēto ceļojuma piezīmju nozīme ir salīdzināma ar vēlākajiem Marko Polo ceļojumiem. Villems bija krustnešiem neveikmīgā Septītā krusta kara dalībnieks. Francijas karalis Luijs IX krita ienaidnieka gūstā, un pēc izpirkšanas vēl vairākus gadus palika Svētajā zemē. Cīņā pret islāmticīgajiem viņš cerēja vienoties ar mongoļiem un, lai gan dominikāņu mūka Andrē de Lonžimo misija, kas beidzās 1251. gadā, nebija veiksmīga, viņš nākamajā gadā sūtīja ceļā jaunu vēstnesi pie mongoļu valdnieka — Villemu no Ribrūkas. 1252. gada pavasarī Villems kopā ar pavadoņiem devās ceļā no Akras. Misija uzkavējās Konstantinopolē, ko atstāja 1253. gada 7. maijā. Šķērsojis Melno jūru, Villems izkāpa krastā Krimā un tālāk ceļoja pa sauszemi. Pēc diviem mēnešiem misija sasniedza mongoļu hana Sartaka apmetni pie Volgas. Sartaks viņu nosūtīja tālāk pie sava tēva, Čingishana mazdēla, ietekmīgā Batuhana. Tomēr arī Batuhans nebija gatavs vest sarunas ar Francijas karaļa vēstnešiem un pāradresēja misiju pie hana Munke mongoļu galvaspilsētā Karakorumā. 26. decembrī Villems sasniedza hana apmetni, no kuras nokļuva galvaspilsētā. Villems tikās ar hanu Munke. Viņš pārziemoja Karakorumā, iegūstot daudz ziņu ne vien par mongoļiem, bet arī ķīniešiem un eiropiešiem, kas atradās hana gūstā. Munke ar Villemu nosūtīja vēstuli Francijas karalim, un mūks devās atpakaļceļā. Viņa ceļabiedrs itāļu mūks Bartolomeo no Kremonas palika mongoļu galvaspilsētā, kalpot kristiešu baznīcā, kas tur atradās (mongoļi bija reliģiski toleranti un viņu valstī bija atļauti visu reliģiju dievnami). 1254. gada 6. jūnijā pametis Karakorumu, caur Astrahaņu, Derbentu, Erzurumu Villems sasniedza Akru pie Vidusjūras. 1255. gada 16. jūlijā viņš ieradās Famagustā, Kiprā un jau augustā atgriezās savā klosterī. Villema no Ribrūkas ceļojuma apraksts deva eiropiešiem jaunas zināšanas par Austrumeiropas, Centrālās Āzijas un Mongolijas ģeogrāfiju, kas ir salīdzināmas ar vēlākajiem Marko Polo ceļojumiem.