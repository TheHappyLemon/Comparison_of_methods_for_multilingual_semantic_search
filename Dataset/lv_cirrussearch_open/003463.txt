Kirstena Karolīna Dansta (angļu: Kirsten Caroline Dunst; dzimusi 1982. gada 30. aprīlī Pointplesentā, Ņūdžersijas štatā, ASV) ir amerikāņu aktrise, modele un dziedātāja. Savu aktrises karjeru uzsāka ar nelielu lomu 1989. gada antoloģijas filmas "Ņujorkas stāsti" pēdējā, trešajā daļā Oedipus Wrecks. 12 gadu vecumā kļuva pazīstama ar vampīra lomu 1994. gada filmā "Intervija ar vampīru". Par šo lomu viņa tika nominēta Zelta globusam kā labākā otrā plāna aktrise. Šajā pašā gadā viņa filmējās arī filmā "Mazās sievietes". K. Dansta vislabāk pazīstama ar Mērijas Džeinas Votsones lomu supervaroņu Sema Reimi režisētajā triloģijā "Zirnekļcilvēks" (2002—2007). Kopš filmēšanās šajā filmu sērijā viņa ir tēlojusi lomas komēdijā "Vimbldona", romantiskās fantāzijas filmā "Gaišo atmiņu mūžīgais starojums" un Kemerona Krousa traģikomēdijā "Elizabettauna". Viņa spēlēja vadošo lomu 2006. gada filmā "Marija Antuanete" un 2008. gada komēdijā "Kā tikt vaļā no draugiem un tamlīdzīgiem". Dansta 2015. gadā tēloja seriālā "Fārgo".