Dezinformācija (angļu: disinformation) ir apzināta nepatiesa vai sagrozīta informācija, kas tiek sniegta pretiniekam, upurim vai partnerim, lai efektīvāk cīnītos, sadarbotos, pārbaudītu informācijas noplūdi un tās virzību. Parasti dezinformācijas mērķis ir izraisīt noteiktas spēcīgas emocijas (dusmas, bailes, riebumu) un "atslēgt" racionālo un kritisko domāšanu mērķauditorijā. Par dezinformāciju sauc arī informācijas manipulēšanas procesu (personas maldināšana, sniedzot nepilnīgu vai pilnīgu, bet jau nevajadzīgu informāciju, nepareizi interpretējot kontekstu, sagrozot daļu informācijas). Dezinformāciju var izplatīt gan valstiski, gan nevalstiski subjekti. Tā var apdraudēt plašu cilvēktiesību spektru, piemēram, izkropļojot priekšstatus par valdības politiku vai palielinot spriedzi ārkārtas situācijās vai bruņotu konfliktu laikā.