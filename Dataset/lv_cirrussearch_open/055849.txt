Pols Anrī Vasērs (franču: Paul Henri Vasseur; dzimis 1884. gada 10. oktobrī, miris 1971. gada 12. oktobrī) bija franču peldētājs un ūdenspolo spēlētājs. Startējis trijās vasaras olimpiskajās spēlēs (1900., 1912., un 1920. gadā) un 1906. gada neoficiālajās olimpiskajās spēlēs. Izcīnījis olimpisko bronzas medaļu ūdenspolo sacensībās. 1900. gada vasaras olimpiskajās spēlēs Parīzē viņš startēja ūdenspolo turnīrā. Viņš bija Jauktās komandas Libellule de Paris pārstāvis, kura turnīrā izcīnīja bronzas medaļu. Viņš ir jaunākais ūdenspolo spēlētājs, kas jeb kad līdz šim ir izcīnījis olimpisko medaļu. Turnīra spēļu laikā viņš bija tikai 15 gadus un 306 dienas vecs. 1906. gada neoficiālajās olimpiskajās spēlēs Atēnās viņš startēja peldēšanas sacensībās — 1 jūdzes peldēšanā brīvajā stilā. Diemžēl viņš šajā disciplīnā nefinišēja. 1912. gada vasaras olimpiskajās spēlēs Stokholmā atkal startēja ūdenspolo turnīrā, pārstāvot Franciju. Šajā reizē Francijas komanda turnīrā izcīnīja dalīto 5. vietu. 1920. gada vasaras olimpiskajās spēlēs Antverpenē viņš startēja gan peldēšanas, gan ūdenspolo sacensībās. Ūdenspolo sacensībās viņš bija Francijas komandas pārstāvis. Komanda šoreiz izcīnīja dalīto 9. vietu. Peldēšanā viņš startēja 400 metros brīvajā stilā un 4x200 metru brīvā stila stafetē. Abās disciplīnās viņš startēja tikai kvalifikācijas kārtas peldējumos un fināla cīņās nestartēja.