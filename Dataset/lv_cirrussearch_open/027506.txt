Pula (horvātu: Pula) ir pilsēta Horvātijā valsts ziemeļrietumu daļā, Istras župānijā. Pilsētas rietumu daļu apskalo Adrijas jūra. Pula atrodas 266 kilometrus uz rietumiem no Horvātijas galvaspilsētas Zagrebas un 520 kilometru attālumā no Horvātijas otrās lielākās pilsētas Splitas. Pilsētas kopējā platība ir 51,65 km², pēc 2011. gada datiem pilsētā dzīvo 57 460 iedzīvotāji, bet tās aglomerācijā dzīvo 130 000 iedzīvotāji. Tā ir astotā lielākā pilsēta Horvātijā un Istras župānijas lielākā pilsēta. Pilsēta ir pazīstama ar savu vīnu, kuģu būvniecību, makšķerēšanu un tūrismu. Pulā ir labi saglabājušās Senās Romas celtnes, no kurām vispazīstamākā ir pirmajā gadsimtā celtais amfiteātris Pulas arēna.