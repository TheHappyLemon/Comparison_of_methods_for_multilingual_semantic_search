Oksana Čusovitina (krievu: Оксана Александровна Чусовитина; dzimusi 1975. gada 19. jūnijā) ir krievu tautības Uzbekistānas un Vācijas sporta vingrotāja. Karjeras laikā pārstāvējusi PSRS, Apvienoto komandu (NVS), Uzbekistānu un Vāciju. Starptautiskajās sacensībās sākusi startēt 1989. gadā. Astoņas reizes piedalījusies olimpiskajās spēlēs (1992, 1996, 2000, 2004, 2008, 2012, 2016, 2020), kas ir rekords starp vingrotājām, ir viena no divām vingrotājām, kas olimpiskajās spēlēs pārstāvējusi trīs valstis. Pārstāvot Apvienoto komandu 1992. gadā Barselonā, izcīnīja uzvaru komandu sacensībās, pārstāvot Vāciju 2008. gadā Pekinā, izcīnīja sudraba medaļu atbalsta lēcienā. Čusovitina ir 16 reizes piedalījusies pasaules čempionātā, kur izcīnījusi deviņas medaļas atbalsta lēcienā (rekords individuālajās sacensībās izcīnītajās medaļās vienā disciplīnā), kopā ir trīs zelta, četru sudraba un četru bronzas medaļu ieguvēja pasaules čempionātā.