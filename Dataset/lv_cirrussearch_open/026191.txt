Semjuels Kolts (angļu: Samuel Colt; dzimis 1814. gada 19. jūlijā, miris 1862. gada 10. janvārī) bija amerikāņu uzņēmējs un izgudrotājs, kas popularizēja revolveri. Dibinājis uzņēmumu, kas mūsdienās pazīstams kā Colt's Manufacturing Company, kas masveidā ražoja revolverus. Izveidojis no koka revolvera modeli, pēc vairākiem gadiem strādājošu uzlaboto versiju patentēja Anglijā un Francijā 1835. gadā un nākamajā gadā — ASV. Sākotnēji Kolta ražotie revolveri neguva atsaucību, un ražošana 1842. gadā tika apturēta. Tā kā militārās vienības atzina Kolta šaujamieročus par efektīviem cīņā pret indiāņiem, Florida un Teksasa pasūtīja 1000 revolverus Meksikas kara laikā, 1847. gadā Kolts atsāka ražošanas procesu. 1855. gadā tika uzcelta pasaulē lielākā ieroču noliktava. Izgudrojums viņu padarīja par bagātu cilvēku, viņa uzņēmuma ražotās pistoles bija visvairāk izmantotās Amerikas pilsoņu karā, ieroči tika piegādāti gan ziemeļiem, gan dienvidiem. Kolts nomira 1862. gadā, būdams viens no bagātākajiem cilvēkiem ASV.