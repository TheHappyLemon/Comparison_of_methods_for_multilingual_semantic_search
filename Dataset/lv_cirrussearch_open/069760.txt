Plimutas katedrāle (angļu: Plymouth Cathedral) jeb Svētās Marijas un Svētā Bonifācija katedrāles baznīca (angļu: Cathedral Church of Saint Mary and Saint Boniface) ir Romas katoļu katedrāle, kas atrodas Anglijas dienvidrietumos, Devonas grāfistes Plimutas pilsētā. 1858. gadā celtā baznīca ir 1850. gadā dibinātās Romas katoļu Plimutas diecēzes galvenā baznīca. Vēsturiski reģionā līdz Anglijas reformācijai par galveno baznīcu kalpoja Ekseteras katedrāle. Pēc katoļu emancipācijas nodibinājās Plimutas diecēze un par prokatedrāli kalpoja nelielā 1807. gadā uzceltā Svētās Marijas baznīca. 1856. gadā tika iegādāts zemes gabals ārpus pilsētas un 1858. gadā uzcelta pašreizējā katedrāle. To iesvētīja 1880. gadā.