2020. gada UAE Tour bija šosejas riteņbraukšanas daudzdienu sacensības, kas notika no 23. līdz 27. februārim Apvienotajos Arābu Emirātos. Tā bija otrā reize, kad notika UAE Tour sacensības un tās bija trešās sacensības 2020. gada UCI Pasaules tūres kalendārā. Sākotnēji sacensībās bija plānoti septiņi posmi no 23. līdz 29. februārim. 27. februārī, pēc piektā posma finiša, tika paziņots, ka pēdējie divi sacensību posmi tiek atcelti saistībā ar satraukumu par koronavīrusu. Tā rezultātā par sacensību kopvērtējuma uzvarētāju tika pasludināts tā brīža līderis Ādams Jeitss (Mitchelton–Scott). Arī pārējās klasifikācijās uzvaras piešķīra to līderiem pēc piektā posma.