57. Starptautiskais Eirovīzijas dziesmu konkurss norisinājās Azerbaidžānā 2012. gada 22., 24. un 26. maijā. Azerbaidžāna izcīnīja tiesības rīkot konkursu pēc Eldar & Nigar dueta uzvaras 2011. gada konkursā. Dalību konkursā apstiprinājušas 42 valstis, tai skaitā Melnkalne, kas pēdējoreiz startēja 2009. gada konkursā. 2012. gada Eirovīzijā uzvarēja Lorīna no Zviedrijas ar dziesmu Euphoria. Latviju pārstāvēja Anmary ar dziesmu Beautiful Song. Viņa startēja pirmajā pusfinālā ar ceturto kārtas numuru, kurā ieguva 16. vietu ar 17 punktiem, tādējādi nekvalificējoties finālam.