Karls Ruberls (vācu: Karl Ruberl; dzimis 1881. gada 3. oktobrī, miris 1966. gada 12. decembrī) bija austriešu peldētājs, divu olimpisko medaļu ieguvējs. Ruberls 1900. gada vasaras olimpiskajās spēlēs Parīzē startēja trijās peldēšanas disciplīnās no kurām divās viņš izcīnīja olimpiskās medaļas. Sudraba medaļu viņš ieguva 200 metru peldēšanā uz muguras, kur viņa fināla rezultāts bija 2:56.0. Šajā disciplīnā viņš piekāpās vācu sportistam Ernstam Hopenbergam. Bronzas medaļu viņš ieguva 200 metru brīvā stila peldēšanā, kur viņa rezultāts bija 2:32.0. Šajā disciplīnā viņš piekāpās austrālietim Frederikam Leinam un ungāram Zoltānam Halmai. Savukārt 200 metru šķēršu joslas peldēšanā viņš ieguva 4. vietu. Pēc olimpiskajām spēlēm, 1900. gadā, viņš emigrēja uz ASV un 1904. gadā naturalizējās par tās pilsoni. Šajā procesā viņš nomainīja savu vārdu uz Čārlzs Ruberls (Charles Ruberl). Viņš turpināja startēt peldēšanas sacensībās Ņujorkas sporta klubā un uzstādība vairākus ASV peldēšanas rekordus. 1903. gadā viņš izcīnīja trīs nacionālos titulus. Pēc peldēšanas karjeras viņš sāka darbu bankā un palīdzēja izveidot Bainbridge, Ryan & Ruberl ― biržas brokeru sabiedrīku, kas strādāja ar Ņujorkas fonda biržu. Ruberls bija arī pieredzējis mūziķis un uzstājās Bruklinas Mūzikas akadēmijā ar vijoli un klavierēm. Viņš aizgāja pensijā pirms 1929. gada akciju tirgus sabrukuma.