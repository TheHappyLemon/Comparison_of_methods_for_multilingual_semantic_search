Bjērns Ferri (zviedru: Björn Ferry; dzimis 1978. gada 1. augustā Stenselē, Zviedrijā) ir bijušais zviedru biatlonists, 2010. gada Vankūveras olimpisko spēļu čempions iedzīšanas distancē. Pasaules kausa posmos B. Ferri piedalās kopš 2001.—2002. gada sezonas. Ir izcīnījis zelta medaļu 2007. gada Pasaules čempionātā Antholcā jauktās stafetes komandā, sudraba medaļu 2012. gada Pasaules čempionātā Rūpoldingā masu startā un bronzas medaļu 2010. gada Pasaules čempionātā Hantimansijskā jauktās stafetes komandā. Piedalījies četrās ziemas olimpiskajās spēlēs (2002, 2006, 2010, 2014). 2010. gada Vankūveras olimpiskajās spēlēs izcīnīja savu vienīgo olimpisko medaļu, kļūstot par čempionu 12,5 km iedzīšanas sacensībās.