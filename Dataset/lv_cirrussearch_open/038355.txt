KazSat-1 bija Kazahstānas pirmais Zemes mākslīgais pavadonis. Sakaru pavadoni izmantoja Kazahstānas Republikas kosmisko sakaru centrs. Kosmisko aparātu izgatavoja Krievijas Hruņičeva Valsts kosmiskais zinātniskais ražošanas centrs. Pavadonis palaists 2006. gada jūnijā, bet 2008. gadā sabojājās. Pavadonis izgatavots uz platformas Jahta bāzes. Tam ir plazmas dzinēja sistēma SPT-70. Kosmiskā aparāta retranslācijas aparatūru (200 kg) izgatavoja Itālijas kompānija Thales Alenia Space. Tam ir 12 Ku joslas retranslatori, no kuriem 8 no tiem paredzēti fiksēto sakaru nodrošināšanai, 4 — televīzijai. Līgums ar Hruņičeva centru par KazSat-1 izgatavošanu tika noslēgts 2004. gada janvārī. Sākotnēji pavadoni orbītā bija paredzēts palaist 2005. gada decembrī. Tā kā tam netika atrasta "līdzbraucēja" krava raķetei Proton-K, starts tika pārcelts uz 2006. gadu. Arī vēlāk netika atrasts piemērots otrs pavadonis, tādēļ tika nolemts KazSat-1 palaist vienu pašu, lai arī raķete bija tikai daļēji noslogota. KazSat-1 tika palaists 2006. gada 17. jūnijā 22:44 UTC ar nesējraķeti Proton-K / Blok-DM3 no Baikonuras kosmodroma. 25. jūnijā paziņots, ka pavadonis sasniedzis ģeostacionārās orbītas punktu 103° austrumu garuma. Augustā tika pabeigti kosmiska aparāta testi, un 6. septembrī visi Kazahstānas sakaru kanāli bija pārslēgti uz KazSat-1. 2008. gada jūnijā Kazahstānas kosmosa aģentūra paziņoja, ka zaudēti sakari ar KazSat-1. 30. oktobrī izdevās atjaunot kontroli pār pavadoni. 26. novembrī atkal zaudēts kontakts ar KazSat-1, bet šoreiz tā darbību neizdevās atjaunot.