Tonijs Aleksandrs Adamss (angļu: Tony Alexander Adams, dzimis 1966. gada 10. oktobrī) ir Anglijas futbola treneris un bijušais futbolists, spēlējis centra aizsarga pozīcijā, bijis Anglijas futbola izlases dalībnieks. Visas savas karjeras 19 sezonas pavadījis Anglijas klubā Arsenal. Adamss tiek uzskatīts par vienu no Arsenal visu laiku labākajiem spēlētājiem. Izcīnījis četrus Anglijas augstākās līgas titulus, trīs FA kausus, divus Anglijas Līgas kausus, UEFA Kausu ieguvēju kausu un divus FA Community Shields. 2011. gada 9. decembrī pie Emirates Stadium tika atklāta Adamsa statuja. Anglijas futbola izlasi pārstāvējis no 1989. gada līdz 2000. gadam. Nospēlējis 66 mačus un guvis 5 vārtus. Piedalījies 1998. gada FIFA Pasaules kausā, kā arī 1988., 1996. un 2000. gada Eiropas čempionātā. Pēc karjeras beigām kļuvis par treneri. Vadījis Anglijas komandas Wycombe Wanderers un Portsmouth, Azerbaidžānas komandu Gabala un Spānijas komandu Granada.