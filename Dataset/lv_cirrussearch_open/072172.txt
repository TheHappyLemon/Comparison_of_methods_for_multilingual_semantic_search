Himalija ir Jupitera pavadonis. To Lika observatorijā 1904. gada 3. decembrī atklāja Čārlzs Dillons Perins (Charles Dillon Perrine). Himalija sengrieķu mitoloģijā bija nimfa, kura Zevam dzemdēja trīs dēlus. Vārds Himalija pavadonim tika oficiāli piešķirts tikai 1974. gadā. No 1955. līdz 1975. gadam pavadoni dažreiz dēvēja par Hestiju. Hestija grieķu mitoloģijā bija uguns dieve, pavarda sargātāja. Himalija ir savas grupas lielākais pavadonis. Tā trajektorija nepārtraukti mainās perturbāciju ietekmē. 2000. gada novembrī Cassini orbitālais aparāts pa ceļam uz Saturnu uzņēma vairākus Himalijas attēlus. Tuvāko attēlu uzņēma no 4,4 miljonu km attāluma. Lai gan Himalija attēlos bija redzama tikai dažu pikseļu lielumā, tas ļāva secināt, ka tās forma ir līdzīga iepriekš paredzētajai. 2007. gada februārī un martā starpplanētu zonde New Horizons pa ceļam uz Plutonu arī uzņēma vairākus attēlus ar Himaliju. Arī šeit pavadonis bija tikai dažu pikseļu lielumā, jo tuvākais attēls tika uzņemts no 8 miljonu km attāluma.