"Ja Bīlstrīta spētu runāt" (angļu: If Beale Street Could Talk) ir 2018. gada romantiska drāma, kuras režisors, scenārija autors un viens no producentiem ir Berijs Dženkinss. Galvenās lomas filmā atveido Kiki Leina, Stefans Džeimss, Kolmans Domingo, Tedžona Perisa, Maikls Bīčs, Deivs Franko, Djego Luna, Redžīna Kinga un Pedro Paskāls. Filmas pirmizrāde notika 2018. gada 1. septembrī Toronto filmu festivālā. Filma balstīta uz Džeimsa Boldvina tāda paša nosaukuma romānu. Redžīna Kinga par savu darbu filmā ieguva Amerikas Kinoakadēmijas balvu nominācijā "Labākā aktrise otrā plāna lomā"; pati filma šajā ceremonijā tika nominēta arī kategorijās "Labākā oriģinālmūzika" un "Labākais adaptētais scenārijs". Tiša ir jauna sieviete, kura pirms sava bērna dzimšanas cenšas pierādīt, ka viņas mīļotais Alonzo ir nevainīgs noziegumā, kurā viņš tiek nepatiesi apsūdzēts.