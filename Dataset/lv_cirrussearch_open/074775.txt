Dzimumloceklis jeb penis ir ārējais vīrišķais dzimumorgāns. Dzimumloceklis sastāv no saknes, ķermeņa un galviņas, ko ieskauj priekšādiņa. Dzimumlocekļa ķermenis sastāv no 3 audu kolonnām: diviem kavernoziem ķermeņiem un viena spongiozā ķermeņa. Cilvēka urīnizvadkanāls iet cauri prostatai, kur tam pievienojas sēklas izsviedējkanāls, iet tālāk cauri dzimumlocekļa spongiozajam ķermenim visā tā garumā un atveras uz galviņas. Pa to tiek izvadīts gan urīns, gan sperma. Dzimumloceklis ir homologs orgāns klitoram. Dzimumloceklis savas uzbūves dēļ spēj piebriest seksuāla uzbudinājuma laikā, lai gan tas mēdz notikt arī ar to nesaistītās situācijās. Lai gan rezultāti atšķiras, vispārēji pieņemtais uzskats ir, ka vidējais vīrieša dzimumlocekļa garums ir no 12,9 līdz 15 cm, turklāt 95% vīriešu tas ietilpst intervālā no 10,7 līdz 19,1 cm.