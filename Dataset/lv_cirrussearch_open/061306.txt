Missing ir 1982. gada ASV biogrāfiska drāmas filma, kuras režisors un viens no scenāriju autoriem ir Kosts Gavrs. Filmā galvenās lomas atveido Džeks Lemons, Sisija Speiseka, Melānija Meirona, Džons Šejs un Tina Romero. Filma ir balstīta uz Tomasa Hausera 1978. gada grāmatas The Execution of Charles Horman: An American Sacrifice. Filma vēsta par amerikāņu žurnālista Čārlza Hormana pazušanu pēc ASV atbalstīta 1973. gada Čīles apvērsuma, kurā gāza demokrātiski ievēlēto prezidentu Salvadoru Aljendi. Filma galvenokārt norisinās nedēļas pēc Hormana pazušanas, kad viņu cenšas atrast Hormana sieva un tēvs. Filmas pirmizrāde notika 1982. gada 12. februārī. Missing kopā ar Turcijas filmu "Ceļš" saņēma Zelta palmas zaru 1982. gada Kannu kinofestivālā. Lemons saņēma arī festivāla labākā aktiera balvu. Filma saņēma četras Amerikas Kinoakadēmijas balvas nominācijas kategorijās "Labākā filma", "Labākais aktieris" (Lemons), "Labākā aktrise" (Speiseka) un uzvarēja kategorijā "Labākais adaptētais scenārijs".