Edvīns Ķeņģis (dzimis 1959. gada 12. aprīlī Cēsīs) ir Latvijas šahists, lielmeistars. Šahu sācis spēlēt 10 gadu vecumā. Meistarkandidāta normu izpildījis 1974. gadā, PSRS sporta meistara nosaukums piešķirts 1978. gadā. Starptautiskais meistars kopš 1982. gada, bet par starptautisko lielmeistaru kļuvis 1991. gadā. Ir astoņkārtējs Latvijas čempions: 1984., 1987., 1988., 1989., 1990., 1997., 2004. un 2005. gadā. Sešas reizes pārstāvējis Latviju šaha olimpiādēs: Manilā (1992) - pie otrā galdiņa (5 no 11) Maskavā (1994) - pie otrā galdiņa (7½ no 12) Erevānā (1996) - pie pirmā galdiņa (7 no 12) Elistā (1998) - pie pirmā galdiņa (5½ no 10) Bledā (2002) - pie pirmā galdiņa (8 no 12) Maļorkā (2004) - pie otrā galdiņa (5 no 10) Pēdējos gadus uzturas Apvienotajos Arābu Emirātos, kur trenē šīs valsts jaunos šahistus. Neskatoties uz to, ka pēdējos gados reti piedalās turnīros, vēl 2010. gada vasarā Ķeņģim bija augstākais Elo reitings starp Latvijas šahistiem (2545).