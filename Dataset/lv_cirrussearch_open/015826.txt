Krasnoznamenska (krievu: Краснознаменск, līdz 1938. gadam Lazdēnene (vācu: Lasdehnen), no 1938. līdz 1946. gadam — Hāzelberga (vācu: Haselberg, krievu: Хазельберг), pilsētas lietuviskais nosaukums — Lazdīni (lietuviešu: Lazdynai)) ir pilsēta un rajona centrs Kaļiņingradas apgabala ziemeļaustrumos pie Šešupes. Līdz 1945. gadam Krasnoznamenskas (Lazdēnenes) vēsture ir Austrumprūsijas (Vācijas) vēstures sastāvdaļa. Pilsētas nosaukums radies no lazdas nosaukuma, tā attēlota arī pilsētas ģerbonī. Pirmoreiz rakstos minēta 1576. gadā kā Lazdīnu ciems. Pilsēta vēsturiski bijusi ievērojams Mazās Lietuvas lietuviešu kultūras centrs. Nacisma režīma laikā pilsētas nosaukums tika vāciskots uz Hāzelbergu (no vācu: Haselberg — 'Lazdukalns'). Pēc Austrumprūsijas piešķiršanas PSRS Hāzelberga 1946. gadā tika pārdēvēta par Krasnoznamensku.