Rikardo Džakoni (Riccardo Giacconi) (dzimis 1931. gada 6. oktobrī) ir itāliešu izcelsmes ASV astrofiziķis. 2002. gadā viņš ieguva Nobela prēmiju fizikā par rentgenstaru astronomijas izveidi un rentgenteleskopa radīšanu. Džakoni studēja Milānas Universitātē, kur 1954. gadā aizstāvēja disertāciju. 1956. gadā viņš pārcēlās uz dzīvi ASV un kļuva par naturalizētu ASV pilsoni. 1959. gadā Džakoni pievienojās nesen nodibinātai kompānijai AS&E ("Amerikas zinātne un inženierija"). Džakoni vadītā grupa pāris gados izauga no 3 darbiniekiem līdz 70. Tika izstrādātas rentgenstaru astronomijas iekārtas raķetēm un pavadoņiem. Vēlāk tika izveidoti kosmiskie rentgenstaru teleskopi. 1981. gadā Džakoni kļuva par pirmo Kosmosa teleskopu zinātniskā institūta direktoru (Džonsa Hopkinsa Universitātē Baltimorā). Šis institūts nodrošināja pētījumu programmas izstrādi un vadīšanu Habla kosmiskajam teleskopam.