Kronborga (dāņu: Kronborg) ir pils un nocietinājums Helsingērā, Dānijā. Viena no nozīmīgākajām renesanses pilīm Ziemeļeiropā. Pilī notika lielākā daļa Viljama Šekspīra lugas "Hamlets" darbības. Lugā pils tiek saukta par Elsinoru (Elsinore). Kronborga tika uzcelta no 1574. līdz 1585. gadam, 17. gadsimtā pēc 1629. gadā piedzīvotā ugunsgrēka lielākā daļa pils tika rekonstruēta. 1785. gadā tā kļuva par barakām armijai, kad tā vairs nebija karaļa rezidence. 1923. gadā pili atstāja armija, pēc pamatīgas renovācijas tā tika atvērta sabiedrībai 1938. gadā. 2000. gadā pils iekļauta UNESCO Pasaules mantojuma sarakstā. Pilī no 1915. līdz 2012. gadam atradās Dānijas jūras muzejs (M/S Museet for Søfart). Šekspīra 200. miršanas gadadienā pilī tika uzvests "Hamlets", kurā tēloja pils garnizona karavīri. Pilī luga tika uzvesta arī turpmāk.