Edward Maya (īstajā vārdā Eduards Marians Īle (rumāņu: Eduard Marian Ilie), dzimis 1986. gada 29. jūnijā Rumānijas galvaspilsētā Bukarestē) ir rumāņu mūziķis, producents un komponists. Viņš ir pabeidzis mūzikas augstskolu Bukarestē un pašlaik mācās Bukarestes Konservatorijā. 19 gadu vecumā Eduards sacerēja dziesmu Eirovīzijas dziesmu konkursam, kura ieguva ceturto vietu konkursā (Mihai Traistariu - Tornero). Šim sasniegumam sekoja aizņemts periods strādājot ar dažādiem Rumānijas mūziķiem, tādiem kā Akcent, Costi Ioniţă, Vika Jigulina, Cassa Loco, Studio One un citiem. 2008. gadā kā producents Eduards mūzikas apritē palīdzēja atgriezties grupai Akcent, kuras dziesmas "Stay With Me", "That's My Name" un "Lover's Cry" iekļuva arī atsevišķos Eiropas valstu topos. 2009. gadā dziesma "Stereo Love" kuras producents un izpildītājs bija pats Eduards, kļuva par vispasaules deju mūzikas klubu hitu. Singls iekļuva un sasniedza augstas vietas daudzos pasaules populārās mūzikas topos: Grieķijā, Albānijā, Libānā, Maķedonijā, Azerbaidžānā, Portugālē, Krievijā, Polijā, Nīderlandē, Ēģiptē, Beļģijā, Spānijā, Itālijā, Turcijā, Kiprā, Francijā, Latvijā un citur.