Komandu stafete bija viena no 4 disciplīnām kamaniņu braukšanā 2022. gada ziemas olimpiskajās spēlēs. Sacensības notika Jandziņas bobsleja un kamaniņu trasē, Pekinā 2022. gada 10. februārī. Sacensībās startēja 14 kamaniņu braucēju komandas (56 sportisti) no 14 valstīm. Kamaniņu komandu veidoja 4 sportisti — sieviešu vieninieku braucēja, vīriešu vieninieku braucējs un divnieku braucēji. Olimpisko zelta medaļu šajā disciplīnā izcīnīja Vācijas komanda (finiša laiks — 3:03.406) — Natālija Geizenbergere, Johanness Ludvigs un Tobiass Vendls / Tobiass Arlts. Sudraba medaļu ieguva Austrijas komanda (finiša laiks — 3:03.486) — Madeleine Egle, Volfgangs Kindls un Tomass Šteijs / Lorencs Kollers. Savukārt bronzas medaļu izcīnīja Latvijas komanda (finiša laiks — 3:04.354) — Elīza Tīruma, Kristers Aparjods, Mārtiņš Bots / Roberts Plūme. Vācijas kamaniņu braucējiem šī bija trešā zelta medaļa pēc kārtas olimpiskajās spēlēs šajā disciplīnā. Latvijai šī bija pirmā olimpiskā medaļa 2022. gada ziemas olimpiskajās spēlēs.