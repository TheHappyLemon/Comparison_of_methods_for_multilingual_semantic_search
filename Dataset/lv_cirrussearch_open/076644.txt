Džeimss Patriks "Džimijs" Peidžs (angļu: James Patrick "Jimmy" Page; dzimis 1944. gada 9. janvārī, Hestonā, Lielbritānijā) ir angļu mūziķis. Viņš ir pazīstams pateicoties dalībai grupās "The Yardbirds", "Led Zeppelin" un "The Firm". 2003. gadā žurnāls Rolling Stone atzina Peidžu par 9. visu laiku labāko ģitāristu. Peidžs sāka spēlēt ģitāru 13 gadu vecumā. Viņš atrada ģitāru, kad pārvācās uz māju Feltemā. Lai gan viņš mācījās pie skolotāja netālajā Kingstonā, lielākoties Peidžs apguva ģitāru pašmācības ceļā. 1957. gadā viņš uzstājās kādā BBC talantu šovā. Sākotnēji Peidžam bija grūti atrast mūziķus, kas ir gatavi ar viņu sadarboties. Kad Peidžam bija 15 gadi, Nīls Kristians ielūdza viņu savā grupā "The Crusaders". Viņi sadarbojās divus gadus. Būdams grupas dalībnieks, Peidžs smagi saslima un nebija spējīgs koncertēt. Tādēļ viņš nolēma pievērsties gleznošanai. 1965. gadā Peidžam tika piedāvāts pievienoties The Yardbirds, aizvietojot grupu pametušo Ēriku Kleptonu. Peidžs atteicās un ieteica Džefu Beku. 1966. gadā, pēc tam, kad grupu pameta Pols Semvels Smits, Peidžs kļuva par grupas basistu. Vēlāk, kad Dreja iemācījās spēlēt basģitāru, Peidžs kļuva par otro vadošo ģitāristu, kopā ar Beku. Beks vēlāk pameta grupu, bet 1968. gadā Peidžs kļuva par vienīgo grupas dalībnieku. Viņam tika ļauts izmantot grupas nosaukumu un izvēlēties jaunus grupas biedrus gaidāmajai Skandināvijas turnejai. Peidža jaunā grupa kļuva par Led Zeppelin. Grupas sastāvs visu tās darbības laiku bija nemainīgs. Koncertos Peidžs mēdza spēlēt ģitāru ar vijoles loku. Grupa izjuka 1980. gadā pēc bundzinieka Džona Bonema nāves. Kopš tā laika Peidžs ir darbojies grupās The Firm un Page and Plant.