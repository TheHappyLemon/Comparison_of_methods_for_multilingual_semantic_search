Felipe VI (kristīts Felipe Huans Pavlo Alfonso de Todoss los Santos de Borbons i de Gresia (spāņu: Felipe Juan Pablo Alfonso de Todos los Santos de Borbón y de Grecia); dzimis 1968. gada 30. janvārī) ir pašreizējais Spānijas karalis. Felipe ir bijušā Spānijas karaļa Huana Karlosa I un viņa sievas karalienes Sofijas trešais bērns un vienīgais dēls. Ticis nosaukts Filipa V vārdā (pirmais Spānijas karalis no Burbonu dinastijas). 2014. gada 2. jūnijā Huans Karloss I paziņoja par atkāpšanos no troņa par labu savam dēlam. Kļūstot par Spānijas karali, Felipe pieņēma karalisko vārdu Felipe VI. Viņa kronēšana notika 19. jūnijā, pēc kuras savu karaļa titulu varēs saglabāt arī viņa tēvs Huans Karloss. Būdams 46 gadus vecs, viņš ir jaunākais monarhs Eiropā. Piedalījies 1992. gada vasaras olimpiskajās spēlēs, kas notika Barselonā, Spānijā. Tajās viņš bija Spānijas karognesējs atklāšanas ceremonijā. Piedalījās burāšanas sacensībās, kur ieņēma 6. vietu. Madrides Autonomajā universitātē ieguvis grādu jurisprudencē. To absolvējis 1993. gadā, pēc tam divus gadus studējis Džordžtaunas Universitātē, ASV, kur ieguvis maģistra grādu starptautiskajās attiecībās. No 1985. līdz 1989. gadam izgājis virsnieka apmācību Spānijas militārajās akadēmijās. Felipe tāpat piedalās militārajās apmācībās. 1986. gada janvārī 18 gadu vecumā oficiāli kļuva par troņmantinieku, zvērot uzticību monarham un Spānijas konstitūcijai īpašā ceremonijā parlamentā. Kopš 1996. gada ir pārstāvējis Spāniju prezidentu zvēresta nodošanas ceremonijās Latīņamerikā. Kopš 2010. gada pildījis lomu, kas kādreiz bijusi karaļa prerogatīva, — Spānijas bruņoto spēku priekšnieku sanāksmes vadīšana. 2011. gadā pildījis vairāk karaliskos pienākumus nekā pats karalis (kopumā 253 funkcijas Spānijā un ārzemēs).