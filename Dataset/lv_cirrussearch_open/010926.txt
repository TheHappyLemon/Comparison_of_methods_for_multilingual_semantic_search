Kaitslēpošana vai pūķslēpošana ir slēpošanas paveids, kur pārvietošanās notiek ar vēja dzīta pūķa palīdzību. Kaitslēpošanu praktizē uz ūdens, sniega, ledus vai zemes. Kaitslēpošana uz sniega ir populāra apvidos ar noturīgu vēju; labākie rezultāti sasniegti Grenlandē un Antarktīdā, kur tiek izmantots spēcīgais un noturīgais katabatiskais vējš. Neoficiālais pasaules rekords sasniegts Grenlandē 2010. gada 5. jūnijā, kur kanādietis Ēriks Makneirs-Lendrī (Eric McNair-Landry) un amerikānis Sebastjans Koplands (Sebastian Copeland) 24 stundās noslēpoja 595 km (stundā vidēji 24,8 km).