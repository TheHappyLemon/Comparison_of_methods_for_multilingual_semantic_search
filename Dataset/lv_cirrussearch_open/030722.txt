Dzelzs Ernsts (vācu: Ernst der Eiserne; dzimis 1377. gadā, miris 1424. gada 10. jūnijā) bija Karintijas, Štīrijas un Karniolas (kopā sauktas Iekšaustrijas) hercogs no 1406. gada līdz savai nāvei 1424. gadā. No 1411. gada bija Hābsburgu dinastijas Leopoldīnu atzara līderis. Pirmais no Hābsburgiem, kurš sev lietoja erchercoga titulu. Ernsts bija Iekšaustrijas hercoga Leopolda III dēls. Pēc tēva nāves 1386. gadā Zempahas kaujā pret šveiciešiem, Ernsts tika nodots hercoga Albrehta III aizbildniecībā. 1401. gadā pavadīja Vācijas karali Ruprehtu karagājienā uz Itāliju. No 1407. līdz 1409. gadam karoja ar savu vecāko brāli Leopoldu III. Dzelzs Ernsts kļuva par imperatora Sigismunda dibinātā Drakona ordeņa biedru, tomēr vēlāk ar to sanaidojās un kopā ar brāli, Tiroles firstu Fridrihu IV veiksmīgi aizstāvējās pret Sigismundu.