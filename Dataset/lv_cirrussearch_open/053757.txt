Svētā Patrika diena (īru: Lá Fhéile Pádraig, angļu: Saint Patrick's Day) ir reliģiski svētki, kurus vairākās valstīs svin katra gada 17. martā par godu Īrijas aizgādnim Svētajam Patrikam. Svētā Patrika diena ir oficiāla brīvdiena Īrijā, Ziemeļīrijā, Kanādas provincē Ņūfaundlendā un Labradorā, kā arī Britu aizjūras teritorijā Montserratā. Mūsdienās Svētā Patrika dienu atzīmē daudzviet visā pasaulē, it īpaši zemēs, kur ir lielas īru kopienas. Šos svētkus ir pārņēmušas arī citas etniskās grupas. 1737. gadā notika pirmā Svētā Patrika dienas parāde Amerikas Savienotajās Valstīs, tā norisinājās Bostonā. 1762. gadā Svētā Patrika dienas parāde notika arī Ņujorkā. Kopš 1962. gada izveidojusies tradīcija, svinot Sv. Patrika dienu, Čikāgas upes ūdeņus iekrāsot zaļā krāsā.