Ārieši ir seno indoirāņu cilšu un tautu pašnosaukums. Šo jēdzienu vēdiskajā periodā (no 1500. līdz 500. gadam p.m.ē.) mūsdienu Indijas ziemeļos kā pašnosaukumu izmantoja senie indoārieši (daļa no mūsdienu indoirāņiem), bet vēlāk tas atsaucās uz dižciltīgo šķiru, kā arī uz ģeogrāfisko reģionu Ārjāvartu. Avestas rakstos vārds ārieši tiek izmantots Irānas nosaukuma izcelsmes skaidrošanā. 19. gadsimtā Rietumeiropā ar terminu ‘arieši’ sāka apzīmēt visas indoeiropiešu tautas, bet mūsdienās šis termins netiek izmantots šādā nozīmē. Pastāv arī apgalvojumi, ka ārieši ir sena un liela baltu tauta. Pēc rasisma teorijas augstākas rases pārstāvjus sauc par āriešu rasi. To izmantoja Trešais reihs, tās līderis Ādolfs Hitlers uzskatīja, ka ģermāņi (vācieši) ir ārieši, kuriem jāvalda pār citiem āriešiem un vēl jo vairāk pār neāriešiem.