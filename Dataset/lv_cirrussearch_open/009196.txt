Atbilstoši portugāļu personvārdu došanas paražām šī cilvēka pirmais jeb mātes uzvārds ir da Silva, bet otrais jeb tēva uzvārds — Santušs. Neimars da Silva Santušs Žuniors (portugāļu: Neymar da Silva Santos Júnior; dzimis 1992. gada 5. februārī Sanpaulu, Brazīlijā) ir brazīliešu futbolists, spēlē uzbrucēja pozīcijā. Kopš (2023) pārstāv Saūda Arābijas profesionālās līgas klubu Al Hilal SC. Laika posmā no 2003. līdz 2009. gadam pārstāvēja Santos kluba jaunatnes komandu, taču 2009. gadā uzsāka profesionāļa karjeru Santos klubā. 2010. gadā kluba sastāvā viņš ieguva Brazīlijas kausu, kā arī trīs reizes kļuva par Brazīlijas čempionu (2010, 2011, 2012). 2013. gadā pārgāja uz Spānijas līgas klubu Barcelona. Tā sastāvā, kurā spēlēja kopā ar Lionelu Mesi un Luisu Svaresu, 2014.—2015. gadā uzvarēja UEFA Čempionu līgā, divas sezonas pēc kārtas kļuva par Spānijas čempionu. 2015. gada FIFA Zelta bumbas balsojumā ierindojās 3. vietā. 2017. gadā pārgāja uz Parīzes "Saint-Germain", kļūstot par visu laiku dārgāko futbolistu (pārejas summa sasniedza 222.8 miljonus eiro). 2023. gada 15. augustā Neimars pabeidza pāreju uz Saūda Arābijas profesionālās līgas klubu Al Hilal, noslēdzot līgumu uz diviem gadiem. Futbolists pārstāvējis vairākas Brazīlijas jaunatnes izlases, kā arī spēlējis Brazīlijas nacionālajā valstsvienībā. Nacionālajā izlasē ir viens no visu laiku rezultatīvākajiem spēlētājiem. Izlases sastāvā uzvarēja 2013. gada Konfederāciju kausā un 2016. gada vasaras olimpiskajās spēlēs. 2018. gada Pasaules kausa finālturnīrā brazīliešu futbolists visu spēļu laikā uz laukuma guļus un sēdus pozīcijās aizvadīja veselas 14 minūtes.[nepieciešama atsauce]