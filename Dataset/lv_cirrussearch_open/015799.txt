Kārlis Oto Ērenfrīds Nikolai (vācu: Carl Otto Ehrenfried Nicolai; dzimis 1810. gada 9. jūnijā, miris 1849. gada 11. maijā) bija vācu komponists, diriģents un orķestra "Vīnes filharmoniķi" dibinātājs. Pazīstamākais Nikolai darbs ir opera "Jautrās vindzorietes" (Die lustigen Weiber von Windsor) pēc Viljama Šekspīra lugas motīviem ar pirmizrādi Berlīnē 1849. gadā. Dzimis Kēnigsbergā, mūziķa ģimenē. No 1827. līdz 1830. gadam mācījās Berlīnē pie Kārļa Frīdriha Celtera. Darbojies Romā, Vīnē, Berlīnē. Pāragri miris īsi pēc tam, kad bija iecelts par Berlīnes Karaliskās operas kapelmeistaru un Prūsijas mākslas akadēmijas locekli.