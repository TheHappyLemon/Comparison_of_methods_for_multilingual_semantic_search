Tour de Romandie ir vairāku posmu šosejas riteņbraukšanas sacensības, kuras ir daļa no UCI World Tour kopvērtējuma. Tās notiek Romandijas reģionā, kas ir Šveices frančvalodīgā daļa. Sacensības pirmoreiz notika 1947. gadā un sakrita ar Šveices riteņbraukšanas 50. gadadienu. Sacensības tradicionāli sākas ar individuālo braucienu Ženēvā un noslēdzas ar vēl vienu individuālo braucienu Lozannā, kura starts notiek stadionā Lozannas ziemeļos un trase dodas lejup uz dienvidu pusi, Ženēvas ezera virzienā, pēc tam atkal pavēršoties kalnup stadiona virzienā. Tā rezultātā sacensību kopvērtējumā visbiežāk augstas vietas izcīna individuālo braucienu speciālisti. Sacensību trase parasti virzās ziemeļu virzienā uz Juras kalniem un Alpu reģionu Šveices rietumu daļā.