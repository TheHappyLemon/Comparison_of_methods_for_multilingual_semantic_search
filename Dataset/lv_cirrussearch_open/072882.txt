Parastais deviņvīruspēks (latīņu: Verbascum thapsus) ir līdz 200 cm augsts, divgadīgs cūknātru dzimtas lakstaugs ar spēcīgu, mazzarainu mietsakni. Pirmajā gadā tam attīstās lapu rozete, bet otrajā gadā mazzarains stumbrs ar ziediem. Lapas balti vai dzeltenīgi tūbainas, 15—30 cm garas, 5—10 cm platas, apakšējās lapas ar kātu, iegarenas, augšējās olveida, sēdošas vai nolaidenas, pamīšus. Lapu mala gluda vai strupi zobaina. Ziedi dzelteni, pa 2—7 pušķos, kuri savukārt sakopoti blīvā ķekarā. Zied no jūnija līdz septembrim. Aug saulainos pakalnos, upju krastmalās, mežmalās, smilšainās un grantainās augsnēs.