Genādijs Padalka (Гeннадий Иванович Падалка, dzimis 1958. gada 21. jūnijā) ir Krievijas kosmonauts, Krievijas Gaisa spēku pulkvedis. Viņa kopējais kosmosā pavadītais laiks ir 879 dienas, kas ir pasaules rekords. Padalka pirmo kosmisko lidojumu veica 1998.—1999. gadā ar kosmosa kuģi Sojuz TM-28 ilglaicīgā ekspedīcijā uz Mir staciju. Otro lidojumu viņš veica 2004. gadā ar Sojuz TMA-4 uz Starptautisko kosmisko staciju (SKS). Trešais lidojums notika 2009. gadā, kosmosa kuģī Sojuz TMA-14 dodoties uz SKS kā 19. ekspedīcijas komandierim. Ceturto lidojumu Padalka veica 2012. gadā no maija līdz septembrim kā kosmosa kuģa Sojuz TMA-04M un SKS 32. ekspedīcijas komandieris. 2013. gada augustā Padalka iecelts SKS-43/44 ekspedīcijas apkalpē, jo Jurijs Lončakovs, kurš gatavojās šai misijai, atstāja Kosmonautu sagatavošanas centru. Piektais lidojums kosmosā viņam sākās 2015. gada martā, esot kosmosa kuģa Sojuz TMA-16M komandierim. Uz zemes atgriezās 2015. gada septembrī. 2017. gada 28. aprīlī Genādijs Padalka atstāja kosmonautu vienību.