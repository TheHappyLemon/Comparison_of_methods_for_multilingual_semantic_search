Jūlija Stepanova (krievu: Юлия Игоревна Степанова; dzimusi Rusanova (Русанова) 1986. gada 3. jūlijā) ir krievu vieglatlēte, startē vidējās skriešanas distancēs, specializējoties 800 m. Startējusi 2011. gada Pasaules čempionātā Tegu, Dienvidkorejā, kur sasniegusi finālu 800 m distancē. 2013. gadā Stepanovai tika piešķirta divu gadu diskvalifikācija par dopinga lietošanu. Sportistei tika anulēti visi rezultāti, kas sasniegti pēc 2011. gada marta. J. Stepanovas liecības bija nozīmīgas Krievijas vieglatlētikas delegācijas diskvalificēšanai par sistemātiskiem dopinga noteikumu pārkāpumiem. Savukārt pašai sportistei tika atļauts kā vienīgajai piedalīties 2016. gada Eiropas čempionātā Amsterdamā, kur viņa startēja kā Eiropas Vieglatlētikas asociācijas pārstāve. 2016. gada jūlijā tika paziņots, ka J. Stepanova varēs startēt 2016. gada vasaras olimpiskajās spēlēs kā neatkarīgā sportiste, kamēr visiem pārējiem Krievijas vieglatlētiem būs aizliegts piedalīties dopinga skandāla dēļ. Tomēr nepilnu mēnesi vēlāk SOK paziņoja, ka arī Stepanova nevarēs startēt tajās. 2009. gadā apprecējusies ar bijušo Krievijas Antidopinga aģentūras speciālistu Vitāliju Stepanovu, ar kuru kopā 2014. gadā pārcēlusies uz dzīvi Vācijā, pēc tam pārcēlušies uz ASV.