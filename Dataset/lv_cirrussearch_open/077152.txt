The Velvet Underground & Nico ir eksperimentālā roka grupas The Velvet Underground un folkmūziķes Niko debijas albums. To 1967. gada martā izdeva ierakstu kompānija Verve Records. Albumam raksturīgi tam laikam netipiski muzikālie eksperimenti un provokatīvi dziesmu temati par narkotiku lietošanu, prostitūciju, sadomazohismu un seksuālām novirzēm. Lai arī albums pēc tā izdošanas sākotnēji guva niecīgus panākums (tikai 171. vieta ASV albumu topā), tas pakāpeniski ir kļuvis par vienu no ietekmīgākajiem un kritiķu atzītākajiem albumiem rokmūzikas vēsturē, ierindojoties 13. vietā Rolling Stone žurnāla 500 Greatest Albums of All Time sarakstā, kā arī 2006. gadā tas tika pievienots ASV Nacionālajam ierakstu reģistram.