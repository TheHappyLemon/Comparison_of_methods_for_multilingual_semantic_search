Mērija Popinsa (angļu: Mary Poppins) ir 1964. gada muzikāla fantāzijas filma, kas balstīta uz P. L. Traversas tāda paša nosaukuma grāmatu sēriju. Filmas režisors ir Roberts Stīvensons. Galvenos tēlus atveido Džūlija Endrūsa, Diks van Daiks, Deivids Tomlinsons, Hermione Badelija, Glinisa Džonsa un Kārena Dotrisa. Filmas pirmizrāde notika 1964. gada 27. augustā. 2018. gadā filmai iznāca turpinājums "Mērija Popinsa atgriežas"; 54 gadu intervāls starp abām filmām ir viens no lielākajiem intervāliem starp diviem filmu turpinājumiem kino vēsturē. Filma tika nominēta 13 Amerikas Kinoakadēmijas balvām, no kurām tā ieguva piecas balvas: "Labākā aktrise galvenajā lomā", "Labākā montāža", "Labākā oriģinālmūzika", "Labākie vizuālie efekti" un "Labākā dziesma". Filmas sižets notiek 20. gadsimta sākumā. No Benksu ģimenes tikko aizgājusi auklīte, jo bērni Džeina un Maikls atkal no viņas aizbēga. Benksi sāk meklēt jaunu auklīti, un par tādu kļūst maģiskā Mērija Popinsa, kura ģimenē ievieš kārtību un palīdz bērniem satuvināties ar savu tēvu.