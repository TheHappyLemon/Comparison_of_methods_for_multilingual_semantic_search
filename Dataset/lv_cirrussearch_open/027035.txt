Pečoras jūra (krievu: Печорское море) ir Ziemeļu Ledus okeānam piederīga jūra Barenca jūras dienvidaustrumos, bieži tiek tai pieskaitīta. Tās akvatorija tiek definēta kā daļa no Barenca jūras uz austrumiem no līnijas, ko velk no Kostinšara šauruma dienvidu gala Novaja Zemļas dienvidrietumos līdz Kolgujevas salas ziemeļu galam un no Kolgujevas dienvidu gala līdz Svjatojnosa zemesragam pie ieejas Čošas līcī. Pečoras jūrai pieskaitāms Pomoru šaurums starp kontinentu un Kolgujevas salu, bet nepieskaita Karas Vārtu un Jugorskijšara šaurumus. Krasta līnija stipri izrobota, lielākie līči ir Pečoras līcis, kurā ietek Pečoras upe, un Haipudiras līcis. Austrumos Pečoras jūru norobežo Vaigačas sala un Novaja Zemļa, bet Karas Vārtu un Jugorskijšara šaurumi to savieno ar Karas jūru. Lielākā apdzīvotā vieta un osta krastā ir Varandeja, kas tiek izmantota arī naftas produktu pārkraušanai. Pečoras jūrā kopš 2014. gada darbojas Krievijas pirmā Arktikas peldošā urbšanas platforma Prirazlomnaja.