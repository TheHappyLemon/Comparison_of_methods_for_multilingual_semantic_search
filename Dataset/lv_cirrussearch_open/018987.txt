Šis raksts ir par polārstaciju. Par citām jēdziena Artigasa nozīmēm skatīt nozīmju atdalīšanas lapu. Artigasa (spāņu: Base Científica Antártica Artigas) ir Urugvajas vissezonas polārstacija Antarktikā, galvenā atbalsta bāze kontinentā. Izvietojusies Dienvidšetlendas salu lielākās salas Karaļa Džordža salas dienvidrietumos, Faildsa pussalā. Stacija izveidota 1984. gada 22. decembrī un sākotnēji nosaukta par Heneralartigasu (Base Científica Antártica General Artigas) par godu Urugvajas nacionālajam varonim Hose Hervasio Artigasam Arnalam (José Gervasio Artigas Arnal). Galvenās izpētes nozares stacijā ir ģeodēzija, kartogrāfija, glacioloģija, cilvēka bioloģija, ziemeļblāzmu novērojumi, meteoroloģija, jūras medicīna.