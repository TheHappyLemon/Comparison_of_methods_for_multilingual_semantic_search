Džons Ūlers "Džeks" Lemons III (angļu: John Uhler "Jack" Lemmon III; dzimis 1925. gada 8. februārī, miris 2001. gada 27. jūnijā) bija amerikāņu aktieris un mūziķis. Viņš filmējās vairāk nekā 60 filmās, tai skaitā "Džezā tikai meitenes", "Dzīvoklis", Mister Roberts, Days of Wine and Roses, "Lielās autosacīkstes", Irma la Douce, The Front Page, The Odd Couple, Save the Tiger, The Out-of-Towners, "Ķīnas sindroms", Missing, Glengarry Glen Ross, Grumpy Old Men un Grumpier Old Men. Lemons astoņas reizes ticis nominēts Amerikas Kinoakadēmijas balvai, no kurām divas balvas ir ieguvis — vienu par lomu filmā Mister Roberts kā labākais aktieris otrā plāna lomā, savukārt par lomu filmā Save the Tiger saņēmis Kinoakadēmijas balvu kā labākais aktieris galvenajā lomā. Tāpat saņēmis Kannu kinofestivāla labākā aktiera balvu par lomu filmās "Ķīnas sindroms" un Missing. Vēl aktieris saņēmis vairākas citas balvas, tai skaitā Zelta globusa balvu, BAFTA kino balvu un Primetime Emmy balvu. Dienējis ASV Jūras kara flotē (1945—1946). Pēc dienesta pabeidzis Hārvarda Universitāti militāro zinību jomā (1947). Apguvis aktiermākslu teātra studijā HB Studio Ņujorkā. Lemons bija arī mūziķis, spēlēja klavieres kopš 14 gadu vecuma. Miris 2001. gadā 76 gadu vecumā no vēža.