Veļikaja (krievu: Великая), latviski arī Mude, Mudava un Mudve, ir upe Pleskavas apgabalā, kura ietek Pleskavas ezerā. Upes garums ir 430 km, baseina platība — 25 200 km2. Pavasaros pali sasniedz pusotra metra augstumu. Ūdens caurtece ir 134 m3/s. Ledus ir no novembra līdz aprīlim. Lielākās pietekas — kreisā krasta: Idrica, Isa, Zilupe (Sīnupe, Siņaja), Rītupe (Ūdrāja, Utroja), Kūkova (Kokava, Kuhva), Vāda (Vjada); labā krasta: Aloļa, Kudka, Sorota, Čerjoha, Pskova. Upes krastos atrodas pilsētas Opočka, Ostrova un Pleskava. Upe sākas Bežaņicu augstienē. Augštecē ir vairāki ezeri. Pēc tiem Veļikaja 15 kilometru garumā tek mežos, stipri līkumojot. Tālāk upes krasti ir ļoti ainaviski, tās krastos aug priežu meži. Pēc Idricas ietekas (5 km augšpus ietekas pie Idricas upes atrodas Idricas ciems) Veļikaja strauji pagriežas uz ziemeļiem. Upes platums palielinās līdz 30 — 40 metriem, mežu tās krastos kļūst mazāk, krastu apdzīvojums paliek lielāks. Lejpus Opočkas, pēc Kudkas ietekas, mežu praktiski vairs nav, straumes ātrums palēninās. Pēc Siņajas (Zilupes) ietekas Veļikajas platums sasniedz jau 60 — 70 metrus. Augšpus Ostrovas pilsētas upē ir daudz salu un pietekas atrodas starp tām. Lejpus Ostrovas, Veļikajā piecu kilometru garumā ietek uzreiz trīs lielas upes — Rītupe, Kūkova un Vāda. Veļikajas platums palielinās līdz 100 metriem, straumes ātrums stipri samazinās. Upes krastos šeit ir ļoti maz mežu, tie ir diezgan apdzīvoti. Pie Pleskavas upē ietek vēl arī Čereha un Pskova. Tad upes platums ir vairāk nekā 100 metri. Veļikaja ietek Pleskavas ezerā 15 km lejpus Pleskavas, veidojot nelielu deltu. Upe lejtecē ir kuģojama.