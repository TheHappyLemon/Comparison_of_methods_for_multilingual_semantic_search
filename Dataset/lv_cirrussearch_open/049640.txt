Latvijas Republikas Ministru padome (LR MP) bija pēc Latvijas neatkarības atjaunošanas deklarācijas pieņemšanas 1990. gada 4. maijā izveidotā Latvijas Republikas valdība, kas darbojās Ivara Godmaņa vadībā. Pirmā LR MP Godmaņa valdība darbojās laika posmā no 1990. gada 7. maija līdz 1991. gada 13. novembrim, ieskaitot Barikāžu laiku 1991. gada janvārī. Lai reformētu valdības sastāvu ekonomiskās krīzes apstākļos, 1991. gada 13. novembrī I. Godmanis iesniedza Latvijas Republikas Augstākajai Padomei likumprojektu “Par Latvijas Republikas ministrijām”, kas tika atbalstīts. Otrā LR MP Godmaņa valdība darbojās no 1991. gada 19. novembra līdz 1993. gada 3. augustam, kad pēc 5. Saeimas vēlēšanām tika izveidots Birkava Ministru kabinets.