Vāclavs Havels (čehu: Václav Havel, izrunā: [ˈvaːtslaf ˈɦavɛl]; dzimis 1936. gada 5. oktobrī, miris 2011. gada 18. decembrī) bija čehu dramaturgs, esejists, dzejnieks, disidents un politiķis. Viens no 1977. gadā publicētā programmātiskā dokumenta "Hartija 77" sastādītājiem un tā izraisītās neformālās kustības līderiem. Pēc sociālisma krišanas Čehoslovākijā kļuva par pēdējo Čehoslovākijas prezidentu laikā no 1989. līdz 1992. gadam, bet pēc tam — par pirmo Čehijas prezidentu (1993—2003). V. Havels ir sarakstījis vairāk nekā 20 lugas un vairākus citus darbus, kas tikuši tulkoti dažādās pasaules valodās. Savas darbības laikā saņēmis vairāku valstu apbalvojumus, tai skaitā ASV Prezidenta brīvības medaļu (Presidential Medal of Freedom). Žurnāla Prospect 2005. gada vispasaules sarakstā "pasaules 100 lielākie intelektuāļi" V. Havels ieņēma 4. vietu.