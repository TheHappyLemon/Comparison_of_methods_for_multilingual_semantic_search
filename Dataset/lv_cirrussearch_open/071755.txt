Apollona tipa asteroīdi ir Zemei tuvo asteroīdu grupa, kura nosaukta 1862 Apollons asteroīda vārdā. Tas bija pirmais šīs grupas asteroīds, kuru atklāja vācu astronoms Karls Vilhelms Reinmuts (Karl Wilhelm Reinmuth). Tie ir Zemes orbītu šķērsojošie asteroīdi, kuriem orbītas lielā pusass ir lielāka kā Zemei (> 1 AU) un perihēlijs < 1.017 AU. Daži no asteroīdiem var nonākt ļoti tuvu Zemei, kas tos padara par draudu mūsu planētai (jo līdzīgāka ir asteroīda orbītas lielā pusass Zemes orbītas lielajai pusasij, jo mazāka ekscentricitāte vajadzīga, lai orbītas šķērsotos). Lielākais zināmais Apollona tipa asteroīds ir 1866 Sīsifs. Tā diametrs ir apmēram 10 km. 2013. gada 15. februārī Krievijā Urālu reģionā nokritušais Čeļabinskas meteorīts bija Apollona tipa asteroīds.