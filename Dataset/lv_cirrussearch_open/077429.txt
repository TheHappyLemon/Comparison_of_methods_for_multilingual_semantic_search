Šis raksts ir par 1997. gadā debitējušu F1 pilotu. Par citām jēdziena Šūmahers nozīmēm skatīt nozīmju atdalīšanas lapu. Ralfs Šūmahers (vācu: Ralf Schumacher, dzimis 1975. gada 30. jūnijā, Hirtē, Vācijā) ir DTM pilots, bijušais F1 pilots, titulētā Mihaela Šūmahera brālis. Iespējams, daļēji pateicoties savam slavenajam uzvārdam, 1997. gadā Ralfs debitēja "autosporta karalienē" kā Jordan komandas pilots. Savā trešajā sacīkstē Ralfs pirmo reizi kāpa uz goda pjedestāla. Tomēr Šūmahers izstājās vairāk nekā pusē no sezonas sacīkstēm un kopvērtējumā izrādījās zem sava komandas biedra Fizikellas. 1998. gadā Ralfs palīdzēja komandai izcīnīt dubultuzvaru, tiesa gan, jaunais Šūmahers bija otrais, jo uzvarētājs bija Deimons Hills. 1999. gadā viņš devās uz Williams komandu un izcīnīja visus tās punktus, jo otrs pilots, Alesandro Dzanardi, palika tukšā. Kamēr pilots no Hirtes palika šajā komandā, viņš izcīnīja arī savu pirmo uzvaru. 2005. gadā viņš mainīja komandu un devās uz Toyota. Viņa labākais sasniegums komandā ir trešā vieta. 2007. gada oktobrī tika paziņots, ka viņa līgums ar Toyota netiek pagarināts. Viņš piedalījās Sahara Force India komandas testos, tomēr pēc pirmās reizes viņš bija lēnākais un tad paziņoja, ka principā ir atmetis cerības turpināt savu F1 karjeru. 2007. gada 27. decembrī Šūmahers apstiprināja, ka 2008. gadā nepiedalīsies, tomēr viņš arī neatmeta cerības atgriezties 2009. gadā. 2008. gadā viņš debitēja DTM sacīkstēs.