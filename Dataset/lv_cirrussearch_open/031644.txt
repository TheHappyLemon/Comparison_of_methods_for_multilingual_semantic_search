"Marsietis" (angļu: The Martian) ir 2015. gada ASV zinātniskās fantastikas filma, kuras režisors ir Ridlijs Skots. Filmas sižets veidots pēc Endija Vīra 2011. gada romāna The Martian motīviem, kurā par centrālo notikumu kalpo cilvēku īstenota misija uz Marsa. Filma ir par astronautu, kas tiek atstāts uz Marsa, jo tiek kļūdaini pieņemts, ka viņš ir miris, un par viņa cenšanos izdzīvot. Tajā galvenās lomas attēlo Mets Deimons, Džesika Česteina, Kristena Viga, Džefs Denjelss, Maikls Penja, Keita Mara, Šons Bīns, Sebastians Stens, Aksels Henijs un Čīvetels Edžiofors. Filmas pirmizrāde notika 2015. gada 11. septembrī. "Marsietis" ir ticis nominēts vairākiem apbalvojumiem, daudzi arī ir saņemti. Filma ierindojusies vairāku kritiķu 2015. gada labāko filmu sarakstos.