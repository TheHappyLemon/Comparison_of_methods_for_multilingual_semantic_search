Darba svētki Amerikas Savienotajās Valstīs tiek svinēti septembra pirmajā pirmdienā. Tajos piemin strādnieku kustību. Pirmo reizi Darba svētki tika svinēti 1882. gadā Ņujorkā pēc "Darba bruņinieku" (Knights of Labor) iniciatīvas. 1894. gadā ASV Kongress pasludināja šos svētkus par federālo brīvdienu, tā ir brīvdiena visos 50 ASV štatos. Tradicionāli Darba svētkos tiek atzīmētas arī vasaras beigas. Šajā dienā tiek rīkotas parādes, pēc kurām ģimenes ar draugiem rīko piknikus. Daudzās citās valstīs darba svētki tiek svinēti 1. maijā, kad ir Starptautiskā strādnieku diena.