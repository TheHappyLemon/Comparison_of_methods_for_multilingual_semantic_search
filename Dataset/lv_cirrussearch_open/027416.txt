Vinho Verde ir Portugāles vīns, kas radies vēsturiskajā Minju provincē valsts galējos ziemeļos. Mūsdienu Vinho Verde reģions, kas pirmoreiz ticis norādīts 1908. gadā, iekļauj veco Minju provinci, kā arī pieguļošos reģionus dienvidos. Province tika likvidēta 1976. gadā. Vinho Verde nav vīnogu šķirne. Nosaukums burtiski nozīmē "zaļš vīns" ar nozīmi "jauns vīns", kā pretstats nogatavinātam vīnam. Tas var būt sarkans, balts vai sārts, un paredzēts patērēšanai gada laikā no iepildīšanas pudelēs. Vīna viegli dzirkstošā garša rodas ražošanas sākumā pudelē notiekošās malopienskābās rūgšanas dēļ. Vīna ražošanā tas parasti tiek uzskatīts par defektu, bet Vinho Verde ražotāji atklāja, ka tā patērētājiem patika šī dzirkstošā īpašība. Tomēr pudelē notikušās rūgšanas ietekmē vienlaikus radušās duļķainības un nogulšņu noslēpšanai vīnu sāka pildīt necaurspīdīgās pudelēs. Mūsdienās gan vairums Vinho Verde ražotāju malopienskābo rūgšanu pirms pildīšanas pudelē pārtrauc un viegli dzirkstošo garšu panāk, vīnā mākslīgi ievadot ogļskābo gāzi.