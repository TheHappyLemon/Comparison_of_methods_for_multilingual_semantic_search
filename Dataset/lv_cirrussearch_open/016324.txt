2013. gada Pasaules čempionāts šosejas riteņbraukšanā notika Florencē, Itālijā, no 21. līdz 29. septembrim. Tas bija 86. Pasaules čempionāts. Čempionāts sastāvēja no grupas un individuālā brauciena vīriešiem, sievietēm, vīriešiem līdz 23 gadu vecumam, jauniešiem un jaunietēm, kā arī komandu brauciena vīriešu un sieviešu profesionālajām komandām. Toskānā, kas ir nozīmīgs Itālijas riteņbraukšanas centrs, Pasaules čempionāts notika pirmoreiz. Sacensību noslēgums notika Florencē, bet sacensību maršrutā tika iekļautas arī tuvējās pilsētas Luka, Montekatini Terme un Pistoija.