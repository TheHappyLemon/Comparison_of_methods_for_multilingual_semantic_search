Moai ir akmens statujas, ko rapanujieši izcirta no klintīm Lieldienu salā laikā starp 1100. un 1680. gadu. Gandrīz puse no visām statujām atrodas Rano Raraku krāterī, taču vairāki simti statuju tika transportētas apkārt salai un atrodas uz akmens platformām. Gandrīz visām moai statujām ir lielas galvas, kas veido 3⁄8 no visas statujas. Lielākā uzceltā statuja, kas tiek saukta par Paro, ir 9,8 metrus augsta un sver aptuveni 82 tonnas. Smagākā statuja ir 86 tonnas smaga, tomēr tā nav pabeigta — ja būtu, tā būtu aptuveni 21 metru augsta un 270 tonnas smaga. Kopsummā ir uzskaitītas 887 monolītas akmens statujas pašā Lieldienu salā, kā arī muzeju kolekcijās citur pasaulē. Par "Lieldienu salas akmens galvām" bieži sauktās figūras patiesībā ir pilnībā izveidoti torsi vai uz ceļiem sēdošas figūras ar rokām uz vēdera. Dažas stāvus esošās figūras gadu gaitā iegrimušas zemē līdz pat kaklam. Lielākā daļa (95%) moai ir izkalti no viegli apstrādājamā tufa vai vulkāniskajiem izdedžiem, kas atrodami salā vienā vietā — izdzisušā vulkāna Rano Raraku iekšienē. Skulptūru izkalšanai salinieki lietoja bazalta kaltus — toki, kas lielā skaitā joprojām atrodami akmeņlauztuvēs. Šie akmens kalti tika uzasināti, noskaldot tiem jaunas šķautnes, kad vecās notrulinājās. Vienas statujas izkalšanai piecu vai sešu cilvēku komandai bija nepieciešams apmēram gads. Katra statuja attēlo mirušu garaušu virsaiti vai citu ievērojamu personu, to ķermeņi apglabāti ahu, uz kuriem statujas uzstādītas. Tikai ceturtā daļa visu statuju tika uzstādītas. Apmēram puse joprojām atrodas Rano Raraku akmeņlauztuvēs un pārējās dažādās salas vietās, iespējams, pamestas transportējot. Milzīgo statuju transportēšanai tika izmantotas miro manga erua - Y formas kamanas ar šķērskokiem, kuras vilka ar ap statujas kaklu apsietām no hauhau koka mizas izgatavotām tauvām. Statujas pārvietošanai, atkarībā no tās izmēra, bija nepieciešami 180 līdz 250 vīru. Ap 50 no šodien stāvošajām statujām ir no jauna uzstādītas mūsdienās. Pirmo moai no jauna Anakenas līcī, izmantojot tradicionālās metodes, uzstādīja 1958. gadā Tūra Heijerdāla Kon-Tiki ekspedīcijas laikā. 2022. gadā meža ugunsgrēks izpostīja vairākas statujas.