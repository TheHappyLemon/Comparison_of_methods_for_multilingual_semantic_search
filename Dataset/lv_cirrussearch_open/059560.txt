Harijs Meisons Rīds (angļu: Harry Mason Reid; dzimis 1939. gada 2. decembrī, miris 2021. gada 28. decembrī) bija amerikāņu politiķis, bijušais ASV senators, pārstāvēja Demokrātisko partiju. Trīsdesmit gadus Rīds bija ASV Senators, pārstāvot Nevadas štatu. No 2005. gada līdz 2017. gadam Rīds bija ASV Senāta Demokrātiskās partijas līderis. No 2007. gada līdz 2015. gadam viņš bija ASV Senāta vairākuma līderis. Savu politisko karjeru Rīds sāka 1968. gadā, esot ievēlētam Nevadas štata pārstāvju palātā. 1970. gada Nevadas gubernatora vēlēšanās Rīds bija kandidāts Nevadas štata vicegubernatoram. Vēlēšanās Rīds un gubernatora amata kandidāts Maiks Okalahans uzvarēja un tādējādi Rīds bija Nevadas štata vicegubernators no 1971. gada līdz 1975. gadam. 1983. gadā Rīds tika ievēlēts ASV Pārstāvju palātā, pārstāvot Nevadas 1. kongresa apgabalu. 1986. gadā viņš tika ievēlēts ASV Senātā. 2005. gadā ASV Senāta Demokrāti Rīdu ievēlēja par viņu līderi. 2016. gadā Rīds nekandidēja uz vēl vienu termiņu un tādējādi pameta ASV Senātu. ASV Senāta Demokrātiskās partijas līdera amatu no Rīda pārņēma senators no Ņujorkas štata — Čaks Šumers. 2021. gada 28. decembrī 82 gadu vecumā nomira no aizkuņģa vēža.