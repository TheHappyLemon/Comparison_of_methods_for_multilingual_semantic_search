Centrālāfrikas Republikas karogs ir viens no Centrālāfrikas Republikas nacionālajiem simboliem. Karogs tika pieņemts 1958. gada 1. decembrī. Tā projektu sagatavoja Bartolomehs Boganda, kurš tobrīd bija Centrālāfrikas Autonomā apgabala vadītājs. Lai arī viņš bija viens no redzamākajiem afrikāņu nacionālistiem, kuri tiecās atbrīvoties no koloniālās varas, tomēr viņš uzskatīja, ka "Francijai un Āfrikai ir jāiet kopsolī". Tāpēc Boganda karogā apvienoja Francijas karoga sarkano, balto un zilo krāsu ar panāfrikas sarkano, dzelteno un zaļo krāsām. Karoga augstuma attiecība pret platumu ir 3:5. Sarkanā krāsa simbolizē tautas asinis, kas tika izlietas cīnoties par valsts neatkarību, kā arī asinis, kuras tauta ir gatava izliet, ja kāds apdraudēs tās neatkarību. Zilā krāsa simbolizē debesis un brīvību, bet baltā krāsa mieru un cieņu. Zaļo krāsu saista ar cerību un ticību, dzelteno ar iecietību un zelta piecstaru zvaigzne ir neatkarības un nākotnes progresa simbols.