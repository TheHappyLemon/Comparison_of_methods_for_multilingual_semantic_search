Melisa "Misija" Dženete Frenklina (angļu: Melissa "Missy" Jeanette Franklin; dzimusi 1995. gada 10. maijā) ir amerikāņu peldētāja. Piedalījusies 2012. gada vasaras olimpiskajās spēlēs Londonā. Tajās izcīnījusi zelta medaļas 100 m un 200 m peldējumā uz muguras, ASV komandas sastāvā 4×200 m brīvā stila stafetē un 4×100 m stafetē, kā arī ASV komandas sastāvā ieņēma 3. vietu 4×100 m brīvā stila stafetē. Ar panākumiem startējusi 2011. gada pasaules čempionātā garajā baseinā Ķīnā, kur izcīnīja trīs zelta, vienu sudraba un vienu bronzas medaļu. Pēc diviem gadiem Barselonā kļuva par medaļām bagātāko čempionāta dalībnieci ar sešām zelta medaļām, no kurām puse tika izcīnīta individuālajās sacensībās. Frenklina kļuva par pirmo sievieti, kas vienās sacensībās (pasaules čempionāts vai olimpiskās spēles) izcīna sešas zelta medaļas. 2015. gada pasaules čempionātā izcīnījusi divas zelta, vienu sudraba un divas bronzas medaļas. Ar kopumā izcīnītām 11 zelta medaļām Frenklina ir pasaules čempionāta rekordiste starp sievietēm. 2010. gada pasaules čempionātā īsajā baseinā izcīnīja divas sudraba medaļas. 2011. un 2012. gadā M. Frenklina tika atzīta par gada labāko FINA peldētāju. 2012. gadā viņa tika atzīta arī gada labāko peldētāju pasaulē Swimming World Magazine vērtējumā. Sportistei pašlaik (2013) pieder divi pasaules rekordi. Viņa ir ASV un Kanādas valstu pilsone.