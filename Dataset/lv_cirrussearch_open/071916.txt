Islāma valsts — Horasānas province (arābu: الدولة الإسلامية – ولاية خراسان), zināma arī kā ISIS–K, ir džihādistu grupējuma Islāma valsts reģionālais atzars, kas darbojas galvenokārt Afganistānā un Pakistānā. ISIS-K cenšas destabilizēt valstis un gāzt pašreizējās valdības vēsturiskajā Horasānas reģionā ar mērķi izveidot kalifātu visā Dienvidcentrālāzijā, ko pārvaldītu saskaņā ar stingru islāma fundamentālistu šariata likumu interpretāciju, kuru viņi plāno izplatīt ārpus reģiona. Grupa tika izveidota 2015. gadā, vervējot afgāņus, pakistāniešus un pārbēdzējus no Taliban, Al-Qaida un "Uzbekistānas Islāma kustības". ISIS-K ir atbildīga par daudziem uzbrukumiem civiliedzīvotājiem Afganistānā un Pakistānā, galvenokārt pret šiītiem, hazarejiem, politiķiem un valdības darbiniekiem. Lai gan lielākā daļa ISIS–K uzbrukumu notiek Afganistānas austrumos un Pakistānas Haibaras Pahtūnhvas provincē, kopš 2022. gada aprīļa ISIS-K ir paplašinājusies, lai veiktu ārējās operācijas ārpus tās tradicionālās darbības zonas. Attiecīgi 2022. gada aprīlī un maijā ISIS-K palaida raķetes no Afganistānas teritorijas uz Afganistānas ziemeļu kaimiņvalstīm Uzbekistānu un Tadžikistānu. 2024. gada janvārī divi ISIS–K uzbrucēji veica divus pašnāvnieku sprādzienus Kermanā, Irānā, Kāsema Soleimānī piemiņas pasākumā, nogalinot 94 cilvēkus. 2024. gada martā ISIS–K kaujinieki veicot teroraktu Krasnogorskā, Krievijā, nogalinot 144 cilvēkus.