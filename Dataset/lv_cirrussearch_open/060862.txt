"Maltuve" (angļu: Grindhouse) ir 2007. gada ASV filma, kuras režisori ir Roberts Rodrigess un Kventins Tarantīno. "Maltuve" sastāv no divām filmām — Rodrigesa "Šausmu planēta" (Planet Terror), šausmu filma par izdzīvojušu grupu, kuri cīnās pret zombijiem līdzīgām radībām, kā arī Tarantīno "Nāves pierādījums" (Death Proof), šausmu filma par slepkavniecisku kaskadieri, kurš ar modificētiem transportlīdzekļiem nogalina jaunas sievietes. "Šausmu planēta" galvenās lomas atveido Rouza Makgauana, Fredijs Rodrigess, Maikls Bīns, Džefs Feihijs, Džošs Brolins un Mārlija Šeltone, bet "Nāves pierādījums" galvenās lomas atveido Kurts Rasels, Rosario Dosone, Vanesa Ferlito, Džordana Leda, Sidnija Temija Puatjē, Treisija Tomsa, Mērija Elizabete Vinsteda un Zoja Bella. Starp abām filmām ir skatāmi arī izdomāti filmu treileri, kuru režisori ir Rodrigess, Robs Zombijs, Edgars Raits, Īlaijs Rots un Džeisons Eisners. "Maltuve" pirmizrāde notika 2007. gada 6. aprīlī. Filma saņēma pozitīvas kritiķu atsauksmes, bet bija finansiāli neveiksmīga, nopelnot tikai 25,4 miljonus ASV dolārus pie 53–67 miljonu budžeta. Rodrigesa un Eisnera veidotie neīstie treileri vēlāk kļuva par pamatu filmām "Mačete" (2010) un Hobo with a Shotgun (2011).