Pavasara un Rudens annāles ir Džou dinastijas laika Lu valsts hronika, kas aptver laiku no 722. līdz 481. g.p.m.ē. Notikumu apraksti ir ļoti īsi, bez plašākiem paskaidrojumiem aprakstot katra mēneša notikumus. Hronika sadalīta 12 valdošo Lu hercogu varas posmos. Annāles uzskata par vienu no pieciem konfūcisma klasiskajiem tekstiem, kura interpretācijas mūsu ēras 2. gs. izraisīja konfūcisma sašķelšanos. Konfūcija sekotāji uzskatīja, ka vinš esot rediģējis annāļu tekstu, un to studēšana atklās Konfūcija uzskatus par to, kā jāvada valsts. Katram annāļu vārdam un teikumam radās interpretējoši skaidrojumi. Šķelšanās rezultātā radās "Vecā teksta skola" un "Jaunā teksta skola". Agrīnajā Haņu dinastijas laikā "Jaunā teksta skola" bija guvusi virsroku. Vēlīnajā Haņu periodā, ap 200. gadu, "Jaunā teksta skola" tika smagi kritizēta un līdz pat 19. gs. pastāvēja pusslepeni. 19. gs. beigās "Jaunā teksta skolas" tekstus izmantoja reformisti, lai vērstos pret impērijas varas absolūtismu.