GLONASS (no krievu: Глобальная навигационная спутниковая система, ГЛОНАСС — "Globālā navigācijas pavadoņu sistēma") ir Krievijas pavadoņu navigācijas sistēma, kas ir līdzīga ASV GPS sistēmai. Tā atrodas Krievijas kosmiskā karaspēka pārziņā. Ar sistēmas attīstīšanu nodarbojas Roskosmos, kosmiskos aparātus izgatavo kompānija Informacionnye sputnikovye sistemy (Информационные спутниковые системы), zemes atbalsta sistēmas attīsta kompānija Rossijskie kosmičeskie sistemy (Российские космические системы). Lai sistēmu pilnībā izvērstu, nosedzot visu zemeslodi, nepieciešami 24 aktīvi GLONASS pavadoņi, kas Zemi apriņķo trīs orbitālās plaknēs ar inklināciju 64,8°, 19 100 km augstumā. GLONASS izstrāde sākās 1976. gadā pēc PSRS Aizsardzības ministrijas pasūtījuma. 1982. gadā tika palaists pirmais pavadonis. 1993. gadā sistēma tika nodota ekspluatācijā ar 12 aktīviem pavadoņiem. 1995. gadā GLONASS tika izvērsts līdz plānotajam apjomam — 24 pavadoņi. Vēlāk finansējuma trūkuma dēļ maz tika palaisti jauni kosmiskie aparāti, un 2001. gadā darboties spējīgu pavadoņu skaits samazinājās līdz 6. 2001. gadā tika pieņemta federālā mērķprogramma "Globālā navigācijas sistēma", pēc kuras Krievijas teritorijas pārklājums bija jānodrošina 2008. gadā, bet globālais — 2010. gada sākumā.