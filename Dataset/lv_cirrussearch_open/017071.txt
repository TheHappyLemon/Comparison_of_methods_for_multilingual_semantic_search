Def Leppard ir angļu smagā roka grupa. Tā tika izveidota 1977. gadā Šefīldā un ir viena no Britu smagā metāla jaunā viļņa (NWOBHM) grupām. Kopš 1992. gada grupas sastāvā spēlē Riks Sevidžs (basģitāra, bekvokāls), Džo Eliots (vadošais vokāls), Riks Allens (bungas, bekvokāls), Fils Kolens (elektriskā ģitāra, bekvokāls) un Vivians Kempbels (elektriskā ģitāra, bekvokāls). Grupa komerciāli veiksmīgākos ierakstus izdeva 1980. gados un 1990. gadu sākumā. Divi grupas albumi — Hysteria un Adrenalize — ieguva pirmās vietas Lielbritānijas albumu topā. Grupas slavenākie hiti ir Photograph, Rock of Ages, Animal, Pour Some Sugar on Me, Armageddon It, Love Bites, Rocket, Let's Get Rocked, Have You Ever Needed Someone So Bad. Def Leppard ir viena no komerciāli veiksmīgākajām mūzikas grupām pasaulē; kopumā ir pārdoti vairāk nekā 100 miljoni Def Leppard albumu. Def Leppard ir viena no piecām grupām, kuras divi studijas albumi ASV ir pārdoti vairāk kā 10 miljonos eksemplāru (pārējās grupas ir The Beatles, Led Zeppelin, Pink Floyd un Van Halen).