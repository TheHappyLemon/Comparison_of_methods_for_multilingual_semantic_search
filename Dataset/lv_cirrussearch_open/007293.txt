Scorpions ir smagā metāla un smagā roka grupa no Hannoveres, Vācijas. Grupas sastāvā ir Klauss Meine, Rūdolfs Šenkers, Matiass Jabss, Pāvels Moncivoda un Džeimss Kotaks. Scorpions ir pazīstama ar savu 1980. gadu rokhimnu Rock You Like a Hurricane, kā arī ar singliem No One Like You, Send Me an Angel, Still Loving You un Wind of Change. Grupa ierindojās 46. vietā TV kanāla VH1 veidotajā smagā roka izpildītaju sarakstā. Scorpions savus ierakstus ir pārdevuši vairāk nekā 100 miljonos kopiju visā pasaulē, lai arī daži avoti vēsta, ka šis skaits ir vismaz 150 miljoni. Kopumā grupa ir izdevusi 18 studijas albumus, kā arī 23 labāko dziesmu izlases, 23 singlus un 9 DVD.