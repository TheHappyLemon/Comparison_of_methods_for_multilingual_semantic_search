Rekonkista (Reconquista — 'atkarošana') bija gandrīz 800 gadus (539 gadi Portugālē) ilgs periods viduslaikos, kad vairākām kristiešu karalistēm izdevās pārņemt varu musulmaņu kontrolētajās teritorijās Pireneju pussalā. To uzsāka pirmais Astūrijas karalis Pelaijo līdz ar uzvaru Kovadongas kaujā 722. gadā un pamazām Rekonkista izplatījās visā pussalā. Tā noslēdzās 1492. gadā, vairāk nekā 700 gadus pēc sākuma, kad tika uzvarēta pēdējā musulmaņu valsts Granadas Emirāts Pireneju pussalas dienvidu daļā. Pēc šīs uzvaras visu Pireneju pussalu pārvaldīja tikai kristieši.