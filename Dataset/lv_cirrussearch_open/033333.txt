2016. gada Flandrijas tūre bija viendienas klasiskās riteņbraukšanas sacensības, kas 2016. gada 3. aprīlī notika Beļģijā. Tās bija 100. Flandrijas tūres sacensības, astotās sacensības 2016. gada UCI World Tour kalendārā un otrais no sezonas klasiku "pieminekļiem". Sacensības sākās Brigē un noslēdzās Audenārdē. Kopējais distances garums bija 255 kilometri, tajā bija iekļauti 18 kategorizēti kāpumi un septiņi līdzeni bruģa segmenti. Par pirmsstarta favorītiem tika uzskatīti Fabians Kančellāra (Trek–Segafredo), Peters Sagans (Tinkoff), kā arī Toms Bonens (Etixx-Quick Step). Pēc tam, kad vairāki braucēji bija izstājušies kritienu un savainojumu dēļ, izšķirošais atrāviens izveidojās 30 kilometrus līdz finišam, tajā atradās Sagans, Mihals Kvjatkovskis (Team Sky) un Seps Vanmarke (LottoNL-Jumbo). Pēdējā Oude Kwaremont kāpumā atkrita Kvjatkovskis; Paterberga kāpumā, kurš sekoja neilgi pēc tam un bija pēdējais kāpums sacensībās, Sagans atrāvās no Vanmarkes un vienatnē devās uz finišu. Vanmarke sastrādājās ar Kančellāru, lai noķertu Saganu, bet viņš spēja finišēt vienatnē. Kančellāra finišēja otrais un Vanmarke trešais, abi vairāk kā 20 sekundes aiz Sagana.