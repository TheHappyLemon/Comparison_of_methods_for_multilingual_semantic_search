Fabio Groso (itāļu: Fabio Grosso, dzimis 1977. gada 28. novembrī) ir Itālijas futbola treneris un bijušais futbolists, spēlējis aizsarga pozīcijā, bijušais Itālijas futbola izlases dalībnieks. Savu karjeru Groso iesāka vairākos Itālijas zemāko līgu klubos. No 2004. līdz 2006. gadam Groso sevi spilgti apliecināja Palermo komandā. Nākamo sezonu Groso pavadīja Inter Milan komandā, kur viņš izcīnīja Serie A čempionu titulu. Vēlāk ieguvis arī Ligue 1 titulu ar Lionas "Olympique" komandu. Savu karjeru noslēdza ar Itālijas čempionu titulu Juventus komandā. Itālijas futbola izlasē Groso aizvadīja 48 mačus un guva 4 vārtus. Groso guva uzvaras vārtus pret Vāciju 2006. gada FIFA Pasaules kausa pusfinālā. Iesitis arī izšķirošo pēcspēles sitienu finālā pret Franciju, nodrošinot Itālijai ceturto FIFA Pasaules kausu. Pārstāvējis izlasi arī 2008. gada Eiropas čempionātā.