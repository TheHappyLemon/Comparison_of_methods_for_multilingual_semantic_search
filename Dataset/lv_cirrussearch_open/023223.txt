Pāvests Celestīns I (latīņu: Caelestinus I, dzimšanas gads nav zināms, miris 432. gada 26. jūlijā) bija Romas pāvests no 422. gada 10. septembra līdz 432. gada 26. jūlijam. Biogrāfiju grāmatā Liber Pontificalis ir minēts, ka par pāvestu Celestīns I kļuva 3. novembrī. Viņa priekštecis bija Bonifācijs I, bet pēctecis — Siksts III. Par Celestīna bērnību nav zināms nekas, izņemot to, ka viņa tēva vārds bija Prisks (Priscus). Viņš pats apgalvoja, ka ir dzīvojis Milānā pie svētā Ambrozija. Pirmais dokuments, kurā ir pieminēts Celestīns I, ir datēts ar 416. gadu. 422. gada 10. septembrī viņš kļuva par Romas pāvestu. Viņa laikā Āfrikā esošās bīskapijas nonāca Romas kontrolē. Tajā pašā laikā viņš cīnījās par ietekmi ar Konstantinopoles arhibīskapu Nestoriju. Romas katoļu baznīcā Celestīna I piemiņas diena ir 6. aprīlis, bet pareizticībā šo dienu atzīmē 8. aprīlī.