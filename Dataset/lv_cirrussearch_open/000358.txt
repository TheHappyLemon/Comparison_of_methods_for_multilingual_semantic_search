Cibla ir apdzīvota vieta Ludzas novada Ciblas pagastā Ludzas upes krastā, pagasta centrs. Pirmoreiz minēta 1739. gadā ar nosaukumu Eversmuiža (Ewermuyze). Eversmuižas pagasts 1925. gadā pārdēvēts par Ciblas pagastu netālu esošā latgaļu pilskalna vārdā. Vēlākos laikos par Ciblu pārdēvēta arī apdzīvotā vieta. Ciblā atrodas pagasta pārvalde, Ciblas vidusskola, tautas nams, aptieka, feldšeru un vecmāšu punkts, Eversmuižas Svētā Andreja katoļu baznīca, novada muzejs, Eversmuižas muižas komplekss.