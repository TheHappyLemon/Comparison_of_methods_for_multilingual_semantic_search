Austrija piedalījās 2012. gada vasaras olimpiskajās spēlēs, kas notika Lielbritānijas galvaspilsēta Londonā no 2012. gada 27. jūlija līdz 12. augustam. Austrija ir viena no nedaudzajām valstīm, kas ir piedalījusies gandrīz visās vasaras olimpiskajās spēlēs, izņemot 1920. gada vasaras olimpiskās spēles; šīs bija Austrijas 26. vasaras olimpiskās spēles. Austrijas olimpisko komadu 2012. gada vasaras olimpiskajās spēlēs veidoja 70 sportisti (39 vīrieši un 31 sievietes), kuri startēja 18 olimpiskajos sporta veidos. Visviarāk sportistu, 11 sportisti, no Austrijas bija pārstāvēti peldēšanā. Pēc 16 gadu pārtraukuma tā atkal bija pārstāvēta badmintonā un pēc 24 gadu pārtraukuma modernajā pieccīņā. Austrijas komandas sastāvā bija bijušie olimpiskie medaļnieki: džudists Ludvigs Paišers, kas 2008. gada Pekinas spēlēs izcīnīja sudraba medaļu, un peldētājs Markus Rogans, kurš 2004. gada Atēnu spēlēs izcīnīja divas sudraba medaļas. Pieredzējušākais Austrijas komandas dalībnieks bija sporta šāvējs Tomass Farniks, viņam šīs bija 6. vasaras olimpiskās spēles, viņš bija arī vecākais (45 gadi) komandas pārstāvis. Vēl diviem Austrijas sportistiem šīs bija 5. vasaras olimpiskās spēles: galda tenistam, bijušajam pasaules čempionam Verneram Šlāgeram un kanoe airētājam Helmutam Oblingeram. Austrija šajās vasaras olimpiskajās spēlēs medaļas neizcīnīja. Šī bija tikai otrā reize (pirmā reize 1964. gada Tokijas spēlēs), kad Austrijas sportisti vasaras olimpiskajās spēlēs nespēja izcīnīt nevienu medaļu. Austrijas karognesējs olimpisko spēļu atklāšanas ceremonijā bija peldētājs Markuss Rogans, savukārt noslēguma ceremonijā valsts karogu nesa vieglatlēte Beāte Šrota.