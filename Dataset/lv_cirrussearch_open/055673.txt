Džons Artūrs Džārviss (angļu: John Arthur Jarvis; dzimis 1872. gada 24. februārī, miris 1933. gada 9. maijā) bija britu peldētājs un ūdenspolo spēlētājs. 1900. gada vasaras olimpiskajās spēlēs izcīnīja trīs zelta medaļas, bet 1906. gada neoficiālajās spēlēs vienu sudraba un divas bronzas medaļas. 1900. gada vasaras olimpiskajās spēlēs Parīzē Džārviss startēja gan peldēšanā, gan ūdenspolo. Ūdenspolo turnīrā viņš, būdams Jauktās komandas Osborne Swimming Club pārstāvis, izcīnīja zelta medaļu. Savukārt peldēšanā viņš startēja 1000 metros un 4000 metros brīvajā stilā. Abās šajās disciplīnās viņš izcīnīja zelta medaļu. 1000 metru brīvajā stilā viņa rezultāts bija 13 minūtes 40.2 sekundes, bet 4000 metros — 58 minūtes 24.0 sekundes. 1906. gada neoficiālajās olimpiskajās spēlēs Atēnās viņš startēja trijās peldēšanas disciplīnās, kur visās izcīnīja medaļas. Sudraba medaļu viņš ieguva 1 jūdzes peldēšanā brīvajā stilā. Savukārt bronzas medaļas tika izcīnītas 400 metru brīvā stila peldēšanā un 4×250 metru stafetē brīvajā stilā. Bez viņa stafetē vēl startēja Viljams Henrijs, Džons Derbišīrs un Henrijs Teilors. 1908. gada vasaras olimpiskajās spēlēs Londonā viņš startēja peldēšanā — 1500 metros brīvajā stilā. Šajā disciplīnā viņš pirmās kārtas peldējumā izcīnīja 1. vietu, savukārt pusfinālā viņš nefinišēja. Laikā no 1897. līdz 1906. gadam Džārviss ieguva 24 ASA peldēšanas titulus, pārstāvot peldēšanas klubu Leicester SC. Viņš kopumā uzvarēja 108 starptautiskās peldēšanas sacensībās. 11 gadus, no 1894. līdz 1904. gadam, bija ūdenspolo spēlētājs. 1968. gadā viņš tika iekļauts Starptautiskajā peldēšanas slavas zālē.