Kaķu barība ir barība, kas paredzēta mājas kaķiem. Šai barībai ir noteiktas prasības gan attiecībā uz tās uzturvērtību, gan sastāvdaļām tās sastāvā. Savvaļā kaķi barojas ar nomedīto dzīvnieku gaļu. Dabā viņu barība sastāv no jēlas gaļas, kauliem un orgāniem, kā arī neliela daudzuma augu valsts sastāvdaļu, kas atrodamas upura zarnās. Visām iepriekš minētajām sastāvdaļām jābūt noteiktā procentuālā daudzumā, lai apmierinātu dzīvnieka dabiskās vajadzības. Pareiza mājdzīvnieku ēdināšana ietekmē veselību un ilgmūžību. Galvenais priekšnoteikums ir barības vielu un kaloriju līdzsvars. Nepieciešamais barības daudzums atkarīgs no mājdzīvnieka lieluma, vecuma un aktivitātes līmeņa, bet galvenais ir uzturēt barības līdzsvaru — nepārbarot vai nebadināt. Pieauguši kaķi parasti dod priekšroku vairākām nelielām ēdienreizēm dienas vai nakts laikā. Šādu režīmu tie izmanto medībās, ja dzīvo savvaļā. Ideālā gadījumā kaķim vajadzētu ēst 4—5 reizes dienā, jo biežas mazākas maltītes ir saistītas ar labāku urīnceļu veselību un atbilst kaķu dabiskajam ēšanas režīmam.