Anrī Marī Raimons de Tulūzs-Lotreks-Monfā (franču: Henri Marie Raymond de Toulouse-Lautrec-Monfa; dzimis 1864. gada 24. novembrī, miris 1901. gada 9. septembrī) bija franču gleznotājs, estampētājs, zīmētājs un ilustrators. Kopā ar Polu Gogēnu, Vinsentu van Gogu un Polu Sezanu tiek uzskatīts par vienu no izcilākajiem postimpresionisma gleznotājiem. 2005. gadā Christie's izsoļu namā glezna La blanchisseuse, kurā attēlota jauna veļas mazgātāja, tika pārdota par 22,4 miljoniem ASV dolāru, kas ir augstākā cena par viņa darbiem. Mazāk nekā 20 gadu ilgās mākslinieka karjeras laikā viņš radīja 737 gleznas, 275 akvareļdarbus, 363 izdrukas un plakātus, 5084 zīmējumus. A. de Tulūzs-Lotreks mira no alkoholisma un sifilisa radītajām komplikācijām.