Ivans Vagners (Иван Викторович Вагнер, dzimis 1985. gada 10. jūlijā) ir Krievijas kosmonauts, inženieris. 2008. gadā Ivans Vagners Ustinova Baltijas valsts tehniskā universitātē ieguva maģistra grādu tehnikā un tehnoloģijās ar novirzienu aviācijas un kosmosa tehnikā. Pēdējā studiju gadā viņš strādāja par inženieri konstruktoru uzņēmumā Klimov. 2008. gada novembrī Vagners sāka darbu uzņēmumā RKK Energija. 2009. gada februārī viņš kļuva par Starptautiskās kosmosa stacijas Krievijas segmenta lidojuma vadītāja palīgu. 2009. gadā viņš devās komandējumā uz ASV kvalifikācijas celšanai un kopējiem treniņiem ar amerikāņu kolēģiem. 2010. gadā Ivans Vagners pieteicās par kosmonauta kandidātu. 2010. gada 8. novembrī viņš tika ieskaitīts RKK Energija kosmonautu grupā. 2011. gada 22. janvārī tika veikta Krievijas visu kosmonautu grupu apvienošana, un Vagners tika iekļauts Kosmonautu sagatavošanas centra kosmonautu grupā. 2012. gada 31. jūlijā viņš pabeidza vispārējos kosmonautu sagatavošanas kursus, un 3. augustā viņam piešķīra kvalifikāciju "kosmonauts izmēģinātājs". 2015. gada decembrī Ivans Vagners tika norīkots kosmosa kuģa Sojuz MS-06 pamatapkalpē. 2016. gada 13. septembrī Roskosmos paziņoja, ka 2017. gada pavasarī Krievijas apkalpi Starptautiskajā kosmosa stacijā (SKS) samazinās no trijiem līdz diviem kosmonautam, tāpēc tiek izmainīti kosmosa kuģu apkalpju sastāvi; Vagners tika izslēgts no Sojuz MS-06 pamatapkalpes. 208. gada vasarā Ivans Vagners tika apstiprināts par Sojuz MS-16 dublieru apkalpes lidojuma inženieri. 2020. gada 19. februārī Roskosmos paziņoja, ka medicīnisku iemeslu dēļ Sojuz MS-16 pamatapkalpes Krievijas pārstāvji Nikolajs Tihonovs un Andrejs Babkins nomainīti pret dublieriem, tādējādi Vagners nokļuva pamatapkalpē. Ivana Vagnera pirmais kosmiskais lidojums sākās 2020. gada 9. aprīlī, esot kosmosa kuģa Sojuz MS-16 lidojuma inženierim. Starptautiskajā kosmosa stacijā viņš bija 62. un 63. ekspedīcijas lidojuma inženieris. Uz Zemes viņš atgriezās 2020. gada 22. oktobrī. Kosmisko lidojumu kopsavilkums: