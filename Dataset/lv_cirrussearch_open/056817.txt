Marks Rebilē (angļu: Marc Rebillet; dzimis 1988. gada 15. decembrī Dalasā, Teksasā) ir franču izcelsmes amerikāņu elektroniskās mūzikas mākslinieks un YouTube blogeris no Dalasas. Viņš ir pazīstams ar dziesmu improvizāciju, kas iekļauj humora un liriskuma elementus. Līdz šim Rebilē guvis plašu atpazīstamību, pateicoties daiļradei, kuru ievietojis portālos YouTube un Twitch. Savos video Rebilē mēdz izmantot cilpotāju (loop station), sintezatoru, sitaminstrumentus, kā arī papildina tos ar vokālo pavadījumu — viņa dziesmas nereti tiek ierakstītas viņa dzīvoklī. Rebilē savu mūzikas karjeru uzsāka 2016. gadā, portālā YouTube rīkojot tiešraides, kurās mūziķis bija redzams apakšveļā, improvizējot mūziku savā guļamistabā un viesnīcu numuros. Rebilē dziesmas skar plašu tēmu spektru. Rebilē savos muzikālajos darbos izmanto Boss RC-505 cilpotāju, kas ļauj veidot a cappella veida vokālus dziedājumus, kurus mūziķis mēdz papildināt ar sintezatora un tamburīna skaņām. Lielākā daļa Rebilē mūzikas ir improvizēta un iekļauj fanka, soul, hiphopa un hausmūzikas elementus. Rebilē kā iedvesmas avotu ir minējis mūziķi Redžiju Votsu, skaidrojot — "Es nedarītu to, ko daru, ja viņa nebūtu".