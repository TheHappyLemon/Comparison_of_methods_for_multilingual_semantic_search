Džeimss Elens Hetfīlds (angļu: James Alan Hetfield; dzimis 1963. gada 3. augustā) ir amerikāņu ģitārists, kā arī amerikāņu smagā metāla grupas Metallica vadošais vokālists, dziesmu autors un viens no grupas dibinātājiem. Bijis viens no Metallica dibinātājiem, kad 1981. gadā atsaucās uz bundzinieka Larsa Ulrika sludinājumu Losandželosas laikrakstā. Kopš tā laika grupa ir saņēmusi deviņas Grammy balvas un izdevusi deviņus studijas albumus. 2009. gadā Hetfīlds ierindojās 9. vietā britu autora Džoela Maklvera grāmatā The 100 Greatest Metal Guitarists, Hit Parader 100 visu laiku labāko metāla vokālistu sarakstā ierindojies 24. vietā.