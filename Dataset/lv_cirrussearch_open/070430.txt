Ernsts Augusts Frīdrihs Ruska (vācu: Ernst August Friedrich Ruska, izrunā: [ɛʁnst ˈʁʊskaː]; dzimis 1906. gada 25. decembrī, miris 1988. gada 27. maijā) bija Vācijas fiziķis, izgudrotājs un universitātes profesors. Viņa zinātniskā darbība ir saistīta ar elektronu optiku. 1931. sāka veidot un 1933. gadā kopā ar savu brāli Helmutu Rusku demonstrēja pirmo elektronmikroskopu. 1986. gadā Ernsts Ruska ieguva Nobela prēmiju fizikā “par viņa fundamentālo darbu elektronu optikā un par pirmā elektronmikroskopa konstruēšanu”. Vēl šajā pašā gadā Nobela prēmiju saņēma Gerds Binnigs un Heinrihs Rorers, bet viņiem tā tika pasniegta par citiem sasniegumiem.