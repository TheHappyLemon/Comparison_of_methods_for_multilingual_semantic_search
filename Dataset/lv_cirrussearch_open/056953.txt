Antiohija (sengrieķu: Ἀντιόχεια, Antióheia), arī Antioha, bija sengrieķu pilsēta mūsdienu Turcijas teritorijā. Mūsdienās šajā vietā atrodas Antakjas pilsēta. Pilsētu ap 300 g.p.m.ē. dibinājis Maķedonijas Aleksandra armijas ģenerālis Seleiks I Nikators, nosaucot to sava tēva — Antioha vārdā. Pilsēta ilgu laiku bija Seleikīdu impērijas galvaspilsēta. Tā bija nozīmīgs hellēnisma kultūras centrs. Tā bija arī viens no agrīnākajiem kristietības centriem mūsu ēras pirmajos gadsimtos. Līdz ar to tai bija liela nozīme arī Krusta karu laikā. Antiohijā ir ievērojami arhitektūras pieminekļi no Senās Romas, Bizantijas, mameluku un Osmaņu impērijas valdīšanas laikiem.