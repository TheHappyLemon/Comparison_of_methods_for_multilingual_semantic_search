EUTELSAT 7B (agrākais nosaukums EUTELSAT 3D) ir Francijā reģistrēta uzņēmuma Eutelsat sakaru pavadonis. Palaists 2013. gada maijā. Tas nodrošina sakarus un datu pārraides pakalpojumus Eiropai, Ziemeļāfrikai, Vidējiem Austrumiem un Centrālāzijai. Pavadonis izgatavots uz platformas Spacebus 4000C3 bāzes. Tas apgādāts ar 53Ka un 53 Ku joslas raidītājiem. Pēc pavadoņa W3B zaudēšanas 2010. gada oktobrī, Eutelsat decembrī uzņēmumam Thales Alenia Space pasūtīja tā aizvietotāju W3D. 2012. gada 1. martā Eutelsat unificēja savu pavadoņu nosaukumu sistēmu. Kosmiskie aparāti turpmāk tika identificēti pēc to orbitālās pozīcijas. Eutelsat W3D ieguva nosaukumu EUTELSAT 7B, jo to bija paredzēts novietot ģeostacionārās orbītas punktā 7° austrumu garuma. Vēlāk tika nolemts, ka sākotnēji tas atradīsies punktā 3° A, tādēļ pārdēvēts par EUTELSAT 3D. EUTELSAT 3D palaists 2013. gada 14. maijā 16:02 UTC ar nesējraķeti Proton-M/Briz-M no Baikonuras kosmodroma 200. laukuma 39. palaišanas iekārtas.. Ģeostacionāro orbītu tas sasniedza ar saviem dzinējiem. EUTELSAT 3D tika novietots ģeostacionārās orbītas punktā 3° austrumu garuma, kur jau atradās EUTELSAT 3A un EUTELSAT 3C. 2013. gada 19. jūnijā EUTELSAT 3D tika sākts pilns darba režīms, pārslēdzot trafiku uz to no EUTELSAT 3C. Jūlija sākumā EUTELSAT 3C tika pārvietots uz HOT BIRD pozīciju 13° A. 2014. gadā palaida pavadoni EUTELSAT 3B un tas ieņēma punktu 3° A. 5. jūlijā uz to tika pārslēgti pavadoņu EUTELSAT 3D un EUTELSAT 3A kanāli. EUTELSAT 3D tika pārvietots uz pozīciju 7° A un septembrī pārdēvēts par Eutelsat 7B.