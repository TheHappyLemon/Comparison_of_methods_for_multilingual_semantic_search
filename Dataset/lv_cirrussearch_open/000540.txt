Kamerūnas Republikas ģerbonis ir viens no Kamerūnas valsts simboliem. Ģerbonis sastāv no vairoga valsts karoga krāsās, kura vidū attēlota valsts karte ar virs tās attēlotu taisnības zobenu un sudraba svaru kausiem un zelta zvaigzni. Vairoga turētāji ir divi sakrustoti cirvji. Virs vairoga ir valsts devīze Paix, Travail, Patrie (Miers, Darbs, Tēvija); zem vairoga - valsts nosaukums uz zelta lentes franču un angļu valodā. Tagadējā izskatā Kamerūnas ģerbonis apstiprināts 1986. gadā. Pirmā valsts emblēma tika apstiprināta uzreiz pēc neatkarības iegūšanas 1960. gada 1. janvārī un tas bija apaļš zīmogģerbonis ar tajā attēlotu sievietes galvu profilā. Jau 1960. gada 31. decembrī tika apstiprināts valsts ģerbonis ar vairogu un sakrustotajiem cirvjiem. Ģerboņa izskats vairākkārt ticis mainīts (1961., 1972., 1975., 1984., 1986. gados).