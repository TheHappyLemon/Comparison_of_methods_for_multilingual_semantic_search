Liene Bērziņa (dzimusi Liene Zostiņa 1984. gada 27. septembrī Smiltenē) ir latviešu TV un radio personība, aktrise, dziedātāja, Biznesa augstskolas „Turība" lektore komunikācijas zinātnē. Kļuvusi pazīstama ar lomu 1993. gada filmā "Ziemassvētku jampadracis", kurā filmējās kopā ar ģimeni (māsām un brāli). 2004. gadā uzsāka studijas Rīgas Pedagoģijas un izglītības vadības akadēmijā (RPIVA), tomēr, ieguvusi iespēju piedalīties televīzijas šovā, tās pārtrauca. 2005. gadā uzvarēja šovā "Talantu aģentūra" ar niku "Pele". Kopā ar Ediju Šnipki 2008. gadā piedalījās šovā "Zvaigžņu lietus", kurā sasniedza finālu un ieņēma 2. vietu. Vadījusi vairākus TV raidījumus un tiešraides no Rīgas svētku pasākumiem, tai skaitā TV spēli "Zelta drudzis", "OKartes Skatuve". Strādājusi radio: Radio SWH un "Capital FM". Ieguvusi bakalaura grādu sabiedriskajās attiecībās biznesa augstskolā „Turība”. Ieguvusi maģistra grādu Latvijas universitātē, Biznesa ekonomikas un vadības fakultātē, Stratēģiskās vadības un līderības programmā. Strādājusi Māmiņu klubā kā redaktore, žurnāliste, dažādu pasākumu vadītāja. Šobrīd ir pasniedzēja Biznesa augstskolā Turība, Komunikācijas fakultātē, izveidojusi un vada Māmiņu kluba Labdarības fondu. Liene Bērziņa strādā un vada komunikāciju Izglītības kvalitātes valsts dienesta īstenotajā Eiropas Sociālā fonda projektā PuMPuRS, kā arī ir Komunikācijas nodaļas vadītāja Valsts izglītības satura centra Administratīvajā un nodrošinājuma departamentā. Lienes vīrs ir uzņēmējs Kaspars Bērziņš, ģimenē aug divi bērni: dēls Markuss Toms un meita Līna Grieta — Māmiņu kluba superbēbīte — 2013. Liene Bērziņa katru gadu piedalās LNT labdarības dienu pasākumu "Labdarības diena" un "Eņģeļi pār Latviju" vadīšanā. Liene aktīvi iesaistās arī dažādu pasākumu organizēšanā un vadīšanā.