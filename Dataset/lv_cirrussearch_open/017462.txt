Skonto halle ir multifunkcionāla halle, kas atrodas Rīgā, Latvijā. Tā ietilpība ir 6500 cilvēki. 2003. gadā te norisinājās Eirovīzijas dziesmu konkurss, 2006. gadā — daļa no 2006. gada Pasaules čempionāta hokejā spēlēm. Tāpat Skonto hallē ir vairākas konferenču zāles. Blakus Skonto hallei atrodas Skonto stadions. Nenokārtoto kredītmaksājumu dēļ to 2011. gadā pārņēma AS "Reverta". 2013. gada 15. oktobrī bija paredzēta stadiona, halles un zemesgabalu izsole. Tomēr izsolē īpašums netika pārdots, bet 2014. gada 15. jūlijā to iegādājās uzņēmums SIA "SSA".