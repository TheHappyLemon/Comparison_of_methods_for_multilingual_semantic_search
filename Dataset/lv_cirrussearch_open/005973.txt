Kalnu slēpošana ir ziemas sporta (slēpošanas) veids, kurā sacensības notiek vairākās disciplīnās. Kalnu slēpošanā sportisti slēpo pa kalna nogāzi, distances laikā apslēpojot trasē izvietotos šķēršļus. Nozīmīgākās starptautiskās sacensības kalnu slēpošanā ir Pasaules kausa izcīņa, kas notiek visas sezonas garumā daudzos posmos, kā arī Pasaules čempionāts un olimpiskās spēles. Kalnu slēpošanu pasaulē pārvalda Starptautiskā Slēpošanas federācija (FIS), kuras pārraudzībā ir arī distanču slēpošana, frīstails, tramplīnlēkšana, ziemeļu divcīņa, snovbords, kā arī vasaras slēpošanas veidi, piemēram, rollerslēpošana. Olimpiskajās spēlēs kalnu slēpošana pirmo reizi tika iekļauta jau 1936. gada ziemas olimpiskajās spēlēs. Pašlaik sacensības vīriešiem un sievietēm tiek aizvadītas piecās disciplīnās: nobraucienā, supergigantā, milzu slalomā, slalomā un kombinācijā (slaloms + nobrauciens).