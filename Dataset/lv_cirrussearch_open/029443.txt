Marks Zaharovs (krievu: Марк Анатольевич Захаров; dzimis 1933. gada 13. oktobrī, miris 2019. gada 28. septembrī) bija padomju/krievu teātra un kino režisors, scenārists. Dzimis Maskavā, 1955. gadā beidza Maskavas Valsts teātra mākslas institūtu. Marks Zaharovs režisēja vairākas televīzijas spēlfilmas, tostarp - "Divpadsmit krēsli" (1976), "Parastais brīnums" (1978), "Tas pats Minhauzens" (1979), "Mīlestības formula" (1984). Kā teātra režisors ilgus gadus darbojās Maskavas Ļeņina komjaunatnes teātrī (tagad "Ļenkom"), no 1973. gada bija tā galvenais režisors (mākslinieciskais vadītājs). Zaharovs ir saņēmis PSRS Valsts prēmiju (1987) un trīs Krievijas Valsts prēmijas, kā arī apbalvots ar vairākiem PSRS un Krievijas ordeņiem. Viņam ir piešķirts PSRS Tautas skatuves mākslinieka goda nosaukums (1991).