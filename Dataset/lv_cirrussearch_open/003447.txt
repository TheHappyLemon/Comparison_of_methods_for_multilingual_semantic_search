Zeps Blaters (vācu: Joseph "Sepp" Blatter; dzimis 1936. gada 10. martā Vispā, Šveicē) ir šveiciešu sporta funkcionārs. No 1998. līdz 2015. gadam bija Starptautiskās futbola federāciju asociācijas (FIFA) prezidents. Viņu šajā amatā ievēlēja 1998. gada 8. jūnijā. Iepriekšējais FIFA prezidents bija brazīlietis Žuans Avelanži. Ir SOK loceklis. Viņa vadības laikā futbolā ir tikuši ieviesti vairāki noteikumi un ierobežojumi, piemēram, kopš 2007. gada futbola spēles vairs nenotiek augstāk par 2500 metriem virs jūras līmeņa. Lai gan 2015. gada maijā izvērsās FIFA korupcijas skandāls, FIFA kongresā Blaters atkārtoti tika ievēlēts FIFA prezidenta amatā. Tomēr pēc dažām dienām, 2015. gada 2. jūnijā, Blaters paziņoja par atkāpšanos no amata un par ārkārtas kongresa sasaukšanu jauna prezidenta ievēlēšanai.