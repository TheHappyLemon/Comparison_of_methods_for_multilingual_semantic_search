Džamāls Ahmeds Hāšogdži (arābu: جمال أحمد خاشقجي‎; dzimis 1958. gada 13. oktobrī, miris 2018. gada 2. oktobrī) bija Saūda Arābijas žurnālists, disidents un rakstnieks. Bija Saūda Arābijas laikraksta Al Watan galvenais redaktors, bija Saūda Arābijas amatpersonu un diplomātu mediju padomnieks. Pameta valsti 2017. gada septembrī, vēlāk sācis rakstīt presē rakstus, kurā kritizējis Saūda Arābijas vadību. 2018. gada 2. oktobrī iegāja Saūda Arābijas konsulātā Stambulā, Turcijā, taču no ēkas neizgāja. 15. oktobrī sāka parādīties paziņojumi, ka Hāšogdži konsulāta telpās tika nogalināts. Sākotnēji Saūda Arābija šo faktu noliedza, apgalvojot, ka Hāšogdži no ēkas esot izgājis dzīvs, taču 20. oktobrī nogalināšanas faktu atzina. 16. novembrī The Washington Post un citi plašsaziņas līdzekļi ziņoja, ka CIP noskaidroja, ka Hāšogdži slepkavību pasūtījis Saūda Arābijas kroņprincis Mohamads bin Salmans, kuru arī kritizēja Hāšogdži.