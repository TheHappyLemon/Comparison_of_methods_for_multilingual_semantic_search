Amaranti (latīņu: Amaranthus) jeb kaķastes ir viengadīgu amarantu dzimtas lakstaugu ģints. Ģintī ietilpst aptuveni 60 sugas. Dažas amarantu sugas kultivē kā krāšņumaugus. Radniecīgākie augi ir celozijas (Celosia). Amarantu nosaukums ir celies no grieķu vārda ἀμάραντος (amarantos), kas nozīmē ‘nevīstošs’. Latvijā ir sastopamas tikai 10 amarantu sugas, kas ir ievazātas no Ziemeļamerikas. Pastāvīgi atrodamas ne vairāk par piecām sugām. Latvijā var sastapt balto amarantu, balandu amarantu, astaino amarantu, liekto amarantu un dzeloņaino amarantu.