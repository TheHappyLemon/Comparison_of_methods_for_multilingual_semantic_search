Arkādes spēle (angļu: Arcade game) ir spēle, ko spēlē spēļu mašīnās (automātos), par kuru spēlētāji parasti maksā naudu monētu vai žetonu veidā. Arkādes spēles parasti atrodamas sabiedriskās vietās, piemēram, tirdzniecības centros, restorānos un izklaides zālēs. Arkādes spēles galvenokārt ir veidotas kā veiklības spēles un ietver arkādes videospēles, pinbola automātus, elektromehāniskās spēles. Arkādes spēlēm ir īsi līmeņi, kas pakāpeniski pieaug grūtībā. Spēles dalībnieki spēlē spēli tik ilgi, kamēr viņu spēles avatārs ir dzīvs. Lai šis biznesa modelis būtu peļņu nesošs, spēles grūtībai jābūt pietiekami augstai, lai spēlētāji nespētu spēli pabeigt, un, lai būtu pietiekami atkarīgi no tās, lai turpinātu spēlēt. 1970. gadu beigas līdz 1980. gadu vidum bija arkādes spēļu uzplaukuma periods. “Kosmosa iebrucēji” (1978), “Asteroīdi” (1979) un “Pac-Man” (1980) bija šī perioda populārākās spēles. Videospēles uzradās dziesmās, multfilmās un filmās, kā piemēram, spēle “Trons” (1982). Arkādes spēļu popularitāte sāka samazināties 1980. gadu beigās. Ap 2000. gadiem arkādes spēles lielākajā daļā pasaules vairs nav sastopamas, jo, sakarā ar tehnoloģiju attīstību, video spēles kļuva pieejamākas - tās ir sastopamas mobilajos telefonos, datoros, spēļu konsolēs, u.c.