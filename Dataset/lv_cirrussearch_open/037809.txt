Čīles 1973. gada apvērsums ir militārs apvērsums Čīlē, ko 1973. gada 11. septembrī veica Čīles bruņotie spēki ģenerāļa Augusto Pinočeta vadībā. Apvērsumā tika gāzta demokrātiski ievēlētā Salvadora Aljendes valdība un pie varas nāca militāra hunta. Apvērsums notika pēc ilgām nesaskaņām starp labējo kontrolēto Kongresu un vēlēto sociālistu Salvadoru Aljendi. Situāciju saasināja ekonomiskais karš, kuru ASV prezidents Ričards Niksons bija licis uzsākt pret Čīli. Pēc apvērsuma tika apturēta Aljendes Tautas vienotības valdība un izveidota hunta, kas apturēja politisko darbību valstī un apspieda kreisās kustības, īpaši komunistiskās un sociālistiskās partijas un Revolucionāro kreiso kustību. Aljendes armijas virspavēlnieks Augusto Pinočets kļuva par Čīles valdības huntas prezidentu un gadu pēc apvērsuma — par prezidentu.