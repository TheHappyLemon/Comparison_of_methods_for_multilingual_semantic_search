Kazari (igauņu: Kasari jõgi) ir upe Igaunijas rietumos, Raplas un Lēnes apriņķī. Iztece — pie Rabiveres ciema netālu no Kohilas. Tek dienvidrietumu virzienā. Lielākā pieteka ir gandrīz tikpat garā (95 kilometri) kreisā krasta pieteka Vigala. Ietek Veinameri šauruma Matsalu līcī. Kazari augštecē pie Varbolas šķērso valsts autoceļš A4 (Tallina—Pērnava—Ikla), bet lejtecē pie Kazari ciema — A10 (Risti—Virtsu—Kuivastu—Kuresāre). Pie Kazari ciema atrodas 1904. gadā būvētais industriālais piemineklis — vairāk nekā 307 metrus garais gājēju Kazari dzelzsbetona tilts (Kasari raudbetoonsild). Upes lejtecē 1957. gadā izveidots Matsalu dabas rezervāts (mūsdienās Matsalu nacionālais parks). Upes lejtece kanalizēta cauri Matsalu līcim piegulošajiem plašajiem niedrājiem, taču pats savienojums ar līci aizaudzis un ūdens transportam nav pārvarams.