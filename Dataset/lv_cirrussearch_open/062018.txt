"Tors: Mīla un Pērkons" (angļu: Thor: Love and Thunder) ir 2022. gada ASV supervaroņu filma par Marvel Comics tēlu Toru. Filmu producējusi studija Marvel Studios un izplata kinokompānija Walt Disney Studios Motion Pictures. Tā ir paredzēta kā tiešs turpinājums filmai "Tors: Ragnarjoks" (2017) un ir 29. Marvel Cinematic Universe (MCU) filma. Filmas režisors un scenārija autors ir Taika Vaititi. Galveno lomu atveido Kriss Hemsvorts (Tors), bet pārējās lomās filmējas Kristians Beils, Tesa Tompsone, Džeimija Aleksandera, Taika Vaititi, Rasels Krovs un Natālija Portmane. Filmā Tors mēģina rast iekšējo mieru, taču viņam ir jāapvienojas ar senajiem draugiem Valkīriju (Tompsone), Korgu (Vaititi) un Džeinu Fosteri (Portmane), kas tagad ir Varenais Tors, lai apturētu Dievu miesnieku Goru (Beils) no visu dievu iznīcināšanas. Hemsvorts un Vaititi apsprieda "Ragnarjoka" turpinājumu jau 2018. gada janvārī. 2019. gada jūlijā paziņoja par filmas "Mīla un Pērkons" izveidi un to, ka pie savām lomām atgriezīsies Hemsvorts, Vaititi un Tompsone, kā arī Portmane, kas nepiedalījās iepriekšējā filmā. Vaititi vēlējās izveidot citādu filmu, lai tā atšķirtos no iepriekšējās daļas, mēģinot tajā apvienot romantiku un 1980. gadu iedvesmotu piedzīvojumu filmu. Viņš aizguva sižeta līniju no Džeisona Ārona "Visvarenā Tora" komiksiem, kur Fostere, slimojot ar vēzi, pārņem Tora mantiju un spēkus. 2020. gada februārī Dženifera Keitina Robinsone pievienojās scenārija idejas izveidei, bet pārējais aktieru ansamblis filmai pievienojās vēlāk, tostarp arī Galaktikas sargi. Filmēšanai vajadzēja sākties 2020. gada nogalē, tomēr tā tika atlikta COVID-19 pandēmijas ierobežojumu dēļ. Filmēšana sākās 2021. gada janvārī Sidnejā un ilga līdz jūnija sākumam. Filmas "Tors: Mīla un Pērkons" pirmizrāde notika 2022. gada 23. jūnijā Losandželosā, bet ASV un Latvijas kinoteātros to sāka demonstrēt 2022. gada 8. jūlijā, un tā ir daļa no MCU Ceturtās fāzes. Filma galvenokārt saņēmusi pozitīvas kritiķu atsauksmes, kur kritiķi slavē filmas vieglprātību, humoru un Hemsvorta, Beila un Portmanes aktierspēli, tomēr pats filmas sižets saņēma arī negatīvu kritiku. Filmas starptautiskie kases ienākumi ir vairāk nekā 760 miljonu ASV dolāru. Šī ir astotā ienesīgākā 2022. gada filma.