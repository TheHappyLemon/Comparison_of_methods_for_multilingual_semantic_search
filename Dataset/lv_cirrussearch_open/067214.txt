Džans Marija Volonte (itāļu: Gian Maria Volonté, dzimis 1933. gada 9. aprīlī, miris 1994. gada 6. decembrī) bija itāļu aktieris un aktīvists. Iespējams, Volonte ārpus Itālijas vislabāk pazīstams, pateicoties dalībai vairākās spageti vesternu filmās kā Serdžo Leones filmās "Par sauju dolāru" (1964) un "Par dažiem liekiem dolāriem" (Per qualche dollaro in più, 1965), Damiāno Damiāni filmā Quién sabe? (1966) un Serdžo Sollimas filmā Faccia a faccia (1967). Itālijā un Eiropā pazīstams arī pēc dalības četrās Elio Petri filmās: A ciascuno il suo (1967), "Aizdomās neturamā pilsoņa lietas izmeklēšana" (1970), "Strādnieku šķira nonāk debesīs" (La classe operaia va in paradiso, 1971) un Todo modo (1976). Piedalījies arī Žana Pjēra Melvila filmā "Sarkanais aplis" (1970), Giljāno Montaldo filmā Sacco e Vanzetti (1971) un Frančesko Rosi filmā Cristo si è fermato a Eboli (1979). Saņēmis vairākus apbalvojumus: divas David di Donatello balvas un trīs Nastro d'Argento balvas. Saņēmis Kannu kinofestivāla labākā aktiera balvu par filmu La mort de Mario Ricci (1983) un Berlīnes kinofestivāla labākā aktiera balvu par filmu Il caso Moro (1986).