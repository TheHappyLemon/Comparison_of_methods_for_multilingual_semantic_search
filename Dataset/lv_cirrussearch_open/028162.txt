xkcd, reizēm apzīmēts arī kā XKCD, ir interneta komikss angļu valodā, ko radījis Rendels Manro. Komiksa sauklis to apraksta kā "interneta komikss par romantiku, sarkasmu, matemātiku un valodu". Manro komiksa vietnē uzsver, ka komiksa nosaukums nav akronīms, bet "vārds bez fonētiskas izrunas". Komiksa tematika mainās no viedokļiem par dzīvi un mīlestību līdz matemātiskiem un zinātniskiem jokiem. Daļa komiksu satur vienkāršu humoru vai atsauces uz popkultūru. Komiksā parādās vienkāršoti cilvēku tēlu zīmējumi, reizēm arī ainavas, tādi sarežģīti matemātiskie modeļi kā fraktāļi (piemēram, komiksā nr. 17 What If parādās Apollona tīkls), sarežģīti grafiki un diagrammas vai citu karikatūristu stila imitācija ("Parodiju nedēļas" laikā). xkcd ir pieejams saskaņā ar Creative Commons Attribution-NonCommercial 2.5 licenci. Jauni komiksi parādās trīs reizes nedēļā — pirmdienās, trešdienās un piektdienās —, lai arī reizēm tas ir noticis katru darba dienu. Kopš 2012. gada jūlija pastāv atsevišķs projekts xkcd What-If, kurā tiek atbildēts uz neparastiem lietotāju iesniegtiem jautājumiem vienkāršā, bet zinātniski pamatotā veidā. What If? tiek publicēts rakstu, nevis komiksu formātā.