Stenlijs Donens (angļu: Stanley Donen, dzimis 1924. gada 13. aprīlī, miris 2019. gada 21. februārī) bija amerikāņu kinorežisors, kinoproducents, horeogrāfs un dejotājs. Dēvēts par "Holivudas mūziklu karali". Donena pazīstamākās režisētās filmas ir "Pilsētā" (On the Town, 1949) un "Dziedot lietū" (1952), ko viņš režisēja kopā ar Džīnu Keliju. To bieži dēvē par vienu no visu laiku labākajām filmām. Citas viņa pazīstamākās filmas ir Royal Wedding (1951), Seven Brides for Seven Brothers (1954), "Vienmēr ir jauks laiks" (It's Always Fair Weather, 1955), "Jocīgā seja" (Funny Face, 1957), "Bez aplinkiem" (Indiscreet, 1958) un "Šarāde" (1963). 1997. gadā saņēma Kinoakadēmijas goda balvu.