Visokaje (baltkrievu: Высокае) jeb Visokoje (krievu: Высокое), vēsturiski arī Visokaļitovska (baltkrievu: Высока-Літоўск), ir pilsēta Brestas apgabala Kamjaņecas rajonā Baltkrievijas rietumos. Baltkrievijas pilsēta, kas atrodas vistālāk rietumos. Rakstos pirmoreiz minēta 14. gadsimtā kā Visokigorada (Высокі Горад) Lietuvas lielkņazistē, vēlāk Rečas Pospoļitas sastāvā. 1647. gadā pilsētu nopirka augstmanis Pāvels Sapeha, un uzcēla šeit pili. Pēc Trešās Polijas dalīšanas 1795. gadā Visokaje iekļāvās Prūsijā, no 1807. gada — Krievijā. No 1921. līdz 1939. gadam tā atradās Polijas sastāvā. 1939. gadā Visokaji ieņēma PSRS karaspēks. Pēc Otrā pasaules kara — Baltkrievijas PSR sastāvā, no 1991. gada — Baltkrievijā.