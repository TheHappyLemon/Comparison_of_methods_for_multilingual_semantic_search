Anrī Aleksis Tozēns (franču: Henri Alexis Tauzin; dzimis 1879. gada 17. aprīlī, miris 1918. gada 11. oktobrī) bija franču vieglatlēts, olimpiskās sudraba medaļas ieguvējs 1900. gada vasaras olimpiskajās spēlēs vieglatlētikā. 1900. gada vasaras olimpiskajās spēlēs Tozēns startēja divās barjerskriešanas disciplīnās, no kurām vienā izcīnīja sudraba medaļu. Šo medaļu viņš izcīnīja 400 metru barjerskrējienā ar rezultātu 58.3 sekundes, piekāpjoties tikai amerikānim Volteram Tjūksberijam. Savukārt 200 metru barjerskrējienā kvalifikācijas kārtas skrējienā ieguva 4. vietu un finālam nekvalificējās. Tozēns bija Francijas čempions 400 metros (1896. gadā) un 400 metru barjerskrējienā (no 1896. līdz 1900. gadam). Viņš uzstādīja Francijas rekordus 200 metros (1897. gadā — 24.4 sekundes) un 400 m barjerskrējienā (1896. gadā — 59.0 sekundes un 1900.gadā 58.8 sekundes).