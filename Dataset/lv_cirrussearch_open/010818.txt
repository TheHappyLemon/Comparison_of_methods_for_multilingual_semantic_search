Alfrēds Edmunds Brēms (vācu: Alfred Edmund Brehm; 1829. gada 2. februārī, miris 1884. gada 11. novembrī) bija vācu zoologs. Kā vairāksējumu izdevuma "Dzīvnieku valsts" autors ir populārzinātniskās literatūras klasiķis. Dzimis mācītāja un ornitologa Kristiāna Ludviga Brēma (1787—1864) ģimenē. Mācījies Altenburgā, bet vēlāk arhitektūru Drēzdenē. Tomēr pēc diviem semestriem pameta mācības, jo kopā ar tolaik pazīstamo ornitologu Johanu Vilhelmu fon Milleru (Johann Wilhelm von Müller, 1824 — 1866) 1847. gada 31. maijā devās ekspedīcijā uz Āfriku, apceļodams Ēģipti un Sudānu. Tur Alfrēds Brēms ieguva vērtīgus materiālus, tāpēc bez attiecīgas izglītības 20 gadu vecumā tika uzņemts Leopoldīnas akadēmijā. No 1853. gada līdz 1855. gadam studēja dabaszinības Jēnas universitātē. Vēlāk apmetās Leipcigā un strādāja par žurnālistu. Dažādos laikos apceļoja Spāniju, Norvēģiju, Lapzemi, Etiopiju, Sibīriju. Brēma ceļojumu apraksti bija populāri, tāpēc izdevniecība Bibliographisches Institut pasūtīja Alfrēdam Brēmam uzrakstīt visaptverošu darbu par dzīvniekiem. Šis darbs kļuva par pazīstamo izdevumu "Dzīvnieku valsts" (Brehms Tierleben), kas piedzīvoja vairākkārtējus izdevumus un tulkojumus daudzās valodās. 1861. gadā apprecējās. 1862. gadā Brēms kļuva par pirmo Hamburgas zooloģiskā dārza direktoru, kur strādāja līdz 1867. gadam. Vēlāk Berlīnē izveidoja akvāriju. Miris 1884. gadā.