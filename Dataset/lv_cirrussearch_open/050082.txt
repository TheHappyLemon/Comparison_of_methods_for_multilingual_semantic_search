Teniss 1924. gada vasaras olimpiskajās spēlēs Parīzē norisinājās no 13. līdz 21. jūlijam. Šī bija 7. reize, kad teniss tika iekļauts olimpisko spēļu programmā. Nākamā reize, kad teniss bija olimpisko spēļu oficiālais sporta veids, bija tikai 1988. gada Seulas olimpiskās spēles. 1968. gada Mehiko un 1984. gada Losandželosas spēlēs teniss olimpisko spēļu programmā bija iekļauts kā demonstrācijas un izstādes sporta veids un medaļas tajā netika sadalītas. 1924. gada vasaras olimpisko spēļu tenisa turnīrā startēja 127 tenisisti no 27 valstīm. Tenisa turnīrs tika aizvadīts Īva du Manuāra olimpiskajā stadionā uz sarkanā māla seguma kortiem. Šajās olimpiskajās spēlēs tenisa turnīrā tika aizvadītas 5 sacensības: vīriešu un sieviešu vienspēles, vīriešu un sieviešu dubultspēles, kā arī jauktās dubultspēles. Šajā tenisa turnīrā olimpiskajās spēlēs visvairāk medaļu, 6 medaļas, izcīnīja ASV tenisisti. Pirmo reizi tenisā medaļas izcīnīja arī Itālijas un Nīderlandes tenisisti. Amerikānis Vinsents Ričardss bija vienīgais, kas šajās olimpiskajās spēlēs izcīnīja trīs olimpiskās medaļas: 2 zelta un 1 sudraba medaļu. ASV tenisistes Helēna Vilsa un Heizele Vaitmena šajā turnīrā arī izcīnīja divas zelta medaļas.