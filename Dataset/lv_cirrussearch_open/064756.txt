Daniels Sesars Martins Brīlss Gonsaless Domingo (vācu: Daniel César Martín Brühl González Domingo, dzimis 1978. gada 16. jūnijā) ir vācu-spāņu aktieris. 2003. gadā kļuvis starptautiski pazīstams, piedaloties vācu filmā "Ardievu, Ļeņin!" (Good Bye, Lenin!, 2003). Par šo lomu viņš saņēma Eiropas Kino balvu kā labākais aktieris. Vēlāk piedalījies vairākās ārzemju filmās, tādās kā "Borna ultimāts" (2007), Kventina Tarantīno "Bēdīgi slavenie mērgļi" (2009), "Piektā vara" (2013) un "Visbīstamākais cilvēks" (2014). Brīls guva starptautisku kritiķu atzinību un atpazīstamību, attēlojot bijušo Formula 1 pilotu Nikiju Laudu filmā "Sacīkste" (2013), par ko viņu nominēja Zelta globusa balvai, Kritiķu izvēles kino balvai, Ekrāna aktieru ģildes balvai un BAFTA kino balvai. Piedalījies arī filmās Ladies in Lavender (2004), Salvador (2006), "Divas dienas Parīzē" (2 Days in Paris, 2007), The Countess (2009), 7 Days in Havana (2012), "Adele zeltā" (2015), "Šefs Ādams Džons" (2015), "Kapteinis Amerika: Pilsoņu karš" (2016), Entebbe (2018) un "Rietumu frontē bez pārmaiņām" (2022). Par lomu seriālā The Alienist (2018—2020), Brīls nominēts Zelta globusa balvai.