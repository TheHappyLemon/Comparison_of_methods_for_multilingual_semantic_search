Kristians Vjēri (itāļu: Christian Vieri; dzimis 1973. gada 12. jūlijā Boloņā) ir bijušais Itālijas futbola uzbrucējs. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Vairākus gadus viņš tika uzskatīts par vienu no labākajiem uzbrucējiem Eiropā, kas noveda pie tā, ka 1999. gadā viņš kļuva par dārgāko futbolistu pasaulē, kad Internazionale samaksāja Lazio 32 miljonus Sterliņu mārciņu par viņa pakalpojumiem. Šī summa pēc tam ir pārspēta tikai pāris gadījumos. Vjēri savā karjerā ir spēlējis 12 klubos, no tiem visilgāk Juventus, Athletico Madrid, Lazio un Inter sastāvā, kur viņš ieguva iesauku "Bobogol", gūstot vairāk kā 100 vārtus Nerazzuri rindās. Vjēri savu fizisko īpašību un lieliskās spēles ar galvu dēļ bieži vien tiek aprakstīts kā vecā stila angļu centra uzbrucējs. Viņš ir guvis visvairāk vārtu ar galvu visā Itālijas futbola līgas vēsturē. Savas karjeras laikā Vjēri izcīnījis vairākas medaļas, kā arī guvis vairākus individuālus apbalvojumus, ieskaitot Pichichi un Capocannonieri (rezultatīvākā spēlētāja) titulus Spānijā un Itālijā, kā arī divreiz Itālijas gada futbolista titulu. Viņš ir arī viens no Itālijas futbola izlases rezultatīvākajiem spēlētājiem Pasaules kausa finālturnīros ar deviņiem vārtiem 9 spēlēs 1998. un 2002 gada turnīros.