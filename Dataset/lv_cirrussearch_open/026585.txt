Skaties arī jēdzienu ar līdzīgu nosaukumu: Ekes konvents. Konventa sēta ir ēku komplekss Rīgā, Latvijā. Atrodas Kalēju ielā 9/11 starp Kalēju un Skārņu ielu. Kopējā platība sasniedz 260 m2. Ēku komplekss ir valsts nozīmes arhitektūras piemineklis. Viens no vissenākajiem kvartāliem Rīgā. Adresācijas ziņā Konventa sēta ir līdzvērtīga ielai. Sākotnēji Konventa sētas vietā atradusies 13. gadsimtā celtā Zobenbrāļu ordeņa pils, ko rīdzinieki sagrāva Livonijas pilsoņu kara laikā 1297. gadā. 14. gadsimtā šeit tika pārcelts Svētā Gara konvents, no kurienes arī cēlies Konventa sētas nosaukums. Te atradās arī Kampenhauzena un Pelēko māsu patversme. 17. gadsimta beigās ierīkota tā sauktā Svētā Gara pasāža — caurbrauktuve no Kalēju uz Skārņu ielu. 18.—19. gadsimtā tika uzceltas vairākas noliktavas, ēkas. Tika saglabāta Rīgas Svētā Jura baznīca — Zobenbrāļu ordeņa pils kapela. 20. gadsimta 90. gados notika restaurācija. Pašlaik Konventa sētā atrodas viesnīca "Konventa sēta", Rīgas Porcelāna muzejs, dažādi veikali, restorāni, bāri.