Roberts Akmens (dzimis 1996. gada 14. februārī Talsos) ir latviešu smaiļotājs. Bronzas medaļas ieguvējs 2021. gada Pasaules čempionātā un sudraba medaļas ieguvējs 2022. gada Eiropas čempionātā. 2014. gadā R. Akmens kļuva par Eiropas čempionu U-18 sacensībās, bija pasaules vicečempions (2014), Eiropas vicečempions (2013), ieguva 2. vietu Olimpiskās cerības (Olympic hope) sacensībās (2013). Uzvarējis 2019. gada pasaules U-23 čempionātā. Piedalījās 2020. gada vasaras olimpiskajās spēlēs Tokijā 2021. gadā, kur iekļuva finālā un izcīnīja 8. vietu smaiļošanā 200 m distancē. 2021. gada Pasaules čempionātā Kopenhāgenā šajā pašā disciplīnā kļuva par bronzas medaļas ieguvēju, kas bija līdz tam augstākais sasniegums sportista karjerā. 2022. gada Eiropas čempionātā Minhenē 200 m smaiļošanā izcīnīja sudraba medaļu. 2023. gada Eiropas spēlēs izcīnīja bronzas medaļu 200 metru distancē. Eiropas spēļu atklāšanas ceremonijā R. Akmens bija viens no Latvijas komandas karognesējiem kopā ar tekvondo sportisti Inesi Tarvidu.