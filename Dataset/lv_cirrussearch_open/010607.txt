Bei Juimins (ķīniešu: 貝聿銘, piņjiņs: Bèi Yùmíng; dzimis 1917. gada 26. aprīlī, miris 2019. gada 15. maijā), rietumos zināms arī kā I. M. Pejs (Ieoh Ming Pei, I. M. Pei), bija ķīniešu izcelsmes amerikāņu arhitekts. Viņš ir dzimis Guandžou, Ķīnā, uzaudzis Honkongā un Šanhajā. 1935. gadā pārvācās uz ASV. Tur iestājās Pensilvānijas Universitātē, taču ātri pārgāja uz Masačūsetsas Tehnoloģiju institūtu, ko arī vēlāk absolvēja. Viņš ir bijis vairāku ievērojamu celtņu projektētājs un arhitekts, tai skaitā Džona F. Kenedija bibliotēkas, Nacionālās mākslas galerijas austrumu būves, Luvras "piramīdas", Ķīnas bankas torņa un islāmiskās mākslas muzeja. Karjeras laikā ir saņēmis vairākas balvas. 1979. gadā B. Juimins saņēma AIA zelta medaļu, 1989. gadā bija pirmais Praemium Imperiale balvas saņēmējs, 1983. gadā viņš saņēma Prickera balvu, ko dažkārt uzskata par Nobela prēmiju arhitektūrā, savukārt 2003. gadā arhitekts bija nacionālā dizaina muzeja mūža ieguldījuma balvas saņēmējs.