Ziemeļitālija (itāļu: Italia settentrionale, Nord Italia, Alta Italia) ir vēsturisks un ģeogrāfisks reģions Itālijas ziemeļu daļā. Tā nav administratīva vienība. Ziemeļitālijā dzīvo aptuveni 46,5 % Itālijas iedzīvotāju un tiek saražoti 56 % no valsts IKP. Pēc Itālijas apvienošanās un "industriālā trijstūra" (Milāna, Turīna un Dženova) izveides šim reģionam ir liela nozīme valsts ekonomikā. Starp visiem reģioniem ir īpaši nozīmīga Lombardija (ekonomikā un pakalpojumu jomā), veidojot aptuveni 1/5 no valsts IKP. Citi ekonomiski nozīmīgi reģioni ir Emīlija-Romanja (tās ekonomika uzrāda augstu izaugsmes tempu, pateicoties eksportam), Veneto, kas ir nozīmīgs ražošanas un infrastruktūras reģions, kā arī Trentīno-Alto Adidžē un Aostas ieleja, kas ir vadošie Itālijas reģioni pēc IKP uz iedzīvotāju.