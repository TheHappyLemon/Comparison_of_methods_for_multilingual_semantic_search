Postgrandžs (angļu: post-grunge) ir alternatīvā roka apakšžanrs, kas radās 1990. gadu vidū un kas skaņas un estētikas ziņā bija kā grandžmūzika, bet ar komerciāli pieņemamāku un raidstacijām draudzīgāku toni. Tas ļāva daudzām Ziemeļamerikas postgrandža grupām kā Foo Fighters, Nickelback, Creed un Matchbox Twenty kļūt par vienām no populārākajām rokmūzikas grupām tūkstošgades mijā. Lielu popularitāti iemantoja arī postgrandža grupas no citiem reģioniem, piemēram, Bush no Anglijas un Silverchair no Austrālijas. Postgrandžā pārsvarā dominē vīriešu dzimuma izpildītāji. Viens no komerciāli veiksmīgākajiem postgrandža stila piemēriem ar sievietes vokālu ir Alanisas Morisetes albums Jagged Little Pill.