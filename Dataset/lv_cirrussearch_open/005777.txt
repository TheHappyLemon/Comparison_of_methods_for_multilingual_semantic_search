Peitons Viljamss Menings (angļu: Peyton Williams Manning; dzimis 1976. gada 24. martā Ņūorleānā, Luiziānas štatā, ASV) ir profesionāls ASV amerikāņu futbola spēlētājs, spēlē saspēles vadītāja (quarterback) pozīcijā. Pašlaik (2012) pārstāv NFL klubu Denveras "Broncos". Pirms tam 14 sezonas pārstāvēja Indianapolisas "Colts". Viņš ir bijušā NFL saspēles vadītāja Ārčija Meninga dēls un pašreizējā Ņujorkas "Giants" saspēles vadītāja Īlaija Meninga vecākais brālis. 1991. gada NFL draftā viņu izvēlējās "Colts" ar kopējo 1. kārtas numuru. Pirms tam viņš aizvadīja lielisku karjeru Tenesī "Volunteers" koledžu amerikāņu futbolā. P. Meningam pieder vairāki NFL rekordi, tāpat viņš ir sava kluba līderis vairākos statistikas rādītājos. Viņš ir piedalījies 10 NFL Visu zvaigžņu spēlēs (1999, 2000, 2002, 2003, 2004, 2005, 2006, 2007, 2008, 2009). 4 reizes atzīts par līgas vērtīgāko spēlētāju (2003, 2004, 2008, 2009), kas ir līgas rekords. Super Bowl XLI (2006. gada sezona) čempions un izslēgšanas spēļu vērtīgākais spēlētājs. 2012. gadā pārgāja uz Denveras "Broncos".