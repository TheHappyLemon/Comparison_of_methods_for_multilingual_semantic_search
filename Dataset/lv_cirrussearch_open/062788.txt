2022.—2023. gada UEFA Eiropas konferences līgas sezona bija otrā UEFA Eiropas konferences līgas, trešā līmeņa Eiropas futbola klubu turnīra, sezona. To organizēja UEFA. Sezona sākās ar pirmo kvalifikācijas kārtu 2022. gada 5. jūlijā. Kvalifikācijas spēles notika līdz 25. augustam. Grupu turnīrs sākās 2022. gada 8. septembrī, bet sezona noslēdzās 2023. gada 7. jūnijā ar finālu Fortuna Arena stadionā (zināms arī kā Sinobo stadions) Prāgā, Čehijā. Par Eiropas konferences līgas uzvarētājiem kļuva Anglijas klubs West Ham United, kas finālā ar 2:1 pieveica Itālijas vienību Fiorentina. West Ham tas bija pirmais Eiropas konferences līgas tituls un kopumā otrā Eirokausu trofeja, pirmo ieguva 1965. gadā, uzvarot Kausu ieguvēju kausā. 2022.—2023. gada UEFA Eiropas konferences līgas uzvarētāji ieguva tiesības spēlēt 2023.—2024. gada UEFA Eiropas līgas grupu turnīrā.