Kuka salu māori valoda (Māori Kūki 'Āirani), agrāk saukta arī par rarotongiešu valodu, ir Kuka Salu oficiālā valoda. Lielākā daļa Kuka salinieku sauc to par Te reo Ipukarea, kas nozīmē "senču zemes valoda". Kuka salu māori kļuva par oficiālo valodu 2003.g.. Saskaņā ar Te Reo Māori aktu māori valoda ir: (a) māori valoda (ieskaitot tās dažādos dialektus), kādu to runā un raksta jebkurā no Kuka salām; (b) tiek uzskatīts, ka iekļauj pukapukiešu valodu, kādu to runā Pukapukā; (c) iekļauj māori valodu, kas atbilst Kopapa Reo apstiprinātajam māori standartam. Minētie Kuka salu māori dialekti (savstarpējās saprotamības nozīmē) ir: Rakahanas-Manihiki dialekts; Tonarevas dialekts; Nāputoru (Atiu, Mitiaro un Maukes salu) dialekts; Aitutaki dialekts; Rarotongas dialekts; Manaijas dialekts. Kuka salu māori ir tuvu radniecīga taitiešu valodai un Jaunzēlandes maoru valodai, ar kurām ir zināmas pakāpes savstarpēja saprotamība. Pukapukiešu valoda ir atzīta par atsevišķu valodu, kura ir tuvāk radniecīga samoāņu valodai un tokelaviešu valodai.