Atikuss Ross (angļu: Atticus Matthew Cowper Ross; dzimis 1968. gada 16. janvārī) ir angļu mūziķis, komponists un producents. 2010. gadā ieguvis Amerikas Kinoakadēmijas balvu par Labāko oriģinālmūziku filmai "Sociālais tīkls", ko bija sarakstījis kopā ar Trentu Reznoru. Tāpat Ross ir oriģinālmūzikas autors filmām "Meitene ar pūķa tetovējumu" (kopā ar Reznoru), "Īlaijas grāmata" un "47 ronini". Atikuss Ross kopā ar Trentu Reznoru saņēmuši Emmy balvu par mūziku TV miniseriālam Watchmen (2019). 2021. gadā par mūziku animācijas filmai "Dvēsele" Atikuss Ross kopā ar Trentu Reznoru un Džonu Batistu saņēma Kinoakadēmijas balvu nominācijā "Labākā oriģinālmūzika", Zelta globusa balvu nominācijā "Labākais skaņu celiņš" un BAFTA kino balvu nominācijā "Labākā oriģinālmūzika". Kopš 1990. gadu sākuma ir grupas 12 Rounds dalībnieks, pašlaik ir grupas How to Destroy Angels dalībnieks. Programmējis un producējis četrus grupas Nine Inch Nails albumus.