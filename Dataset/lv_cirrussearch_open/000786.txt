Die Krupps ir vācu industriālā metāla/EBM grupa, kas izveidota 1980. gadā Diseldorfā, Vācijā. Grupas nosaukums radies no pazīstamas vācu rūpniecības dinastijas - Krupiem, tēraudlietuvju un kara aprīkojuma ražotņu īpašniekiem. Grupai ir aktīva antimilitāra nostāja, un iespējams, ka šāds grupas nosaukums izvēlēts, lai izceltu Krupu dinastijas nozīmi Trešā reiha apbruņošanai Otrā pasaules kara laikā. Die Krupps sākotnējais skanējums bija izteikti iekļaujams EBM žanrā, bet sākot ar 1992. gada albumu I, grupa savā mūzikā iekļāva smagajam metālam raksturīgus ģitāru rifus, kas ļāva grupai kļūt par vieniem no Neue Deutsche Härte mūzikas virziena aizsācējiem. Grupa izjuka pēc albuma "Paradise Now" (1997) iznākšanas. Tomēr uz 25 gadu jubileju kopš grupas dibināšanas 2005. gadā mūziķi atkal apvienojās, lai sniegtu dažus koncertus. 2007. gadā "Die Krupps" atkārtoti ierakstīja savus labākos skaņdarbus un izdeva tos divu disku albumā “Too Much History”, kurā ietilpa arī viena jauna dziesma un divas iepriekš neizdotas dziesmas.