"Ričards Džūels" (angļu: Richard Jewell) ir 2019. gada ASV biogrāfiska drāmas filma, kuras režisors ir Klints Īstvuds. Filmā galvenās lomas atveido Pols Volters Hauzers, Sems Rokvels, Ketija Beitsa, Džons Hemms un Olīvija Vailda. Filma ir balstīta uz žurnāla Vanity Fair 1997. gada rakstu American Nightmare: The Ballad of Richard Jewell un 2019. gada grāmatu The Suspect: An Olympic Bombing, the FBI, the Media, and Richard Jewell, the Man Caught in the Middle. Filma parāda 1996. gada vasaras olimpisko spēļu laikā Atlantā notikušo teroraktu, kad Centennial Olympic parkā tika detonēta bumba, un sprādziena izmeklēšanu, kad nepatiesi tiek apsūdzēts apsargs Ričards Džūels. "Ričards Džūels" pirmizrāde notika 2019. gada 20. novembrī un to izplatīja Warner Bros. Pictures. Filma saņēma pozitīvas kritiķu atsauksmes, īpaši izceļot Hauzera, Rokvela un Beitsas aktierspēli, kā arī Īstvuda režiju. Tomēr filma tika kritizēta par žurnālistes Ketijas Skrudžas (attēlo Olīvija Valda) attēlošanu. National Board of Review filmu "Ričards Džūels" izraudzījās kā vienu 2019. gada labākajām filmām. Ketija Beitsa tika nominēta Amerikas Kinoakadēmijas balvai kategorijā "Labākā aktrise otrā plāna lomā", kā arī Zelta globusa balvai tādā pašā kategorijā. Filmas kases ieņēmumi pārsniedza 44 miljonus ASV dolārus pie 45 miljonu budžeta.