Mērija Keita Olsena un Ešlija Fullere Olsena (angļu: Mary-Kate Olsen un Ashley Fuller Olsen; dzimušas 1986. gada 13. jūnijā Šērmanouksā, Kalifornijas štatā, ASV) ir amerikāņu modes dizaineres un bijušās aktrises. Abas māsas filmējušās jau kopš agras bērnības. Viņu pirmā loma bija Mišelas Tērneres atveidošana seriālā "Pilna māja", kurā viņas filmējās no 1987. līdz 1995. gadam. Vēl filmējušās seriālos "Kā divas ūdenslāses" (Two of a Kind), Mary-Kate and Ashley in Action! un So Little Time. Tāpat filmējušās dažādās filmās, tai skaitā "Māsas Olsenas: Braucam pie vecmammas" (To Grandmother's House We Go; 1992), "Māsas Olsenas. Braucam uz Rietumiem" (How the West Was Fun; 1994), "Es un mana ēna" (It Takes Two; 1995), "Māsas Olsenas iekaro Londonu" (Winning London; 2001), "Ņujorkas mirkļi" (New York Minute; 2004). Abas māsas kļuva par līdzpriekšsēdētājām modes kompānijā Dualstar 18 gadu vecumā, 2004. gadā. Pārņemot kontroli pār uzņēmumu, Mērija Keita un Ešlija veica pasākumus, lai nodrošinātu uzņēmuma nākotni, izlaižot produktus, kas tendēti uz pusaudžu tirgu, tostarp mājas dekorācijas un smaržas. Kompānijai ir vairāk kā 3000 veikali ASV un vairāk kā 5000 veikali visā pasaulē. 2007. gadā žurnāls Forbes viņas ierindoja kā vienpadsmitās bagātāko sieviešu topā ar 100 miljonu ASV dolāru kapitālu.