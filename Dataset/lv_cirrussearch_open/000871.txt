Šis raksts ir par filmu. Par inkarnācijām hinduismā skatīt rakstu avatāra. "Avatars" (angļu: Avatar) ir 2009. gada amerikāņu episka zinātniskās fantastikas filma, kuras režisors ir Džeimss Kemerons. Filmas darbība notiek 2154. gadā uz dabiska planētas pavadoņa Pandoras Centaura Alfas zvaigžņu sistēmā. Galvenās lomas filmā atveido Sems Vortingtons, Zoja Saldana, Sigurnija Vīvere, Mišela Rodrigesa un Stīvens Langs. Ideja par filmu radās 1994. gadā, kad Dž. Kemerons uzrakstīja 80 lappušu garu manuskriptu. Filmu vajadzēja sākt filmēt pēc viņa līdz tam ienesīgākās filmas "Titāniks" uzņemšanas, taču tā laika tehnoloģiskās iespējas nebija tādas, lai apmierinātu režisora vēlmes un filmu sāka filmēt tikai 2006. gada vasarā. "Avatara" oficiālais budžets ir 237 miljoni ASV dolāru, taču vairākos avotos tiek minēti dažādi skaitļi — par filmas producēšanu izmaksas mērojot no 280 līdz 310 miljoniem dolāru un 150 miljonus par filmas reklamēšanu. Filma ir iznākusi tradicionālajā 2-D formātā, kā arī 3D skatā (izmantojot RealD 3D, Dolby 3D, XpanD 3D un IMAX 3D formātus) un "4-D" skatā. Filmas pirmizrāde notika 2009. gada 10. decembrī Londonā, Apvienotajā Karalistē. ASV filma tiek izrādīta kopš 2009. gada 16. decembra, Latvijā filmas pirmizrāde notika 2009. gada 18. decembrī. "Avatars" ir saņēmis pozitīvas kritiķu atsauksmes, kā arī guvis labus komerciālos panākumus. Tā ir visu laiku ienesīgākā filma pasaulē, pārspējot paša Dž. Kemerona uzņemto "Titāniku", kas bija ienesīgākā filma iepriekšējos 12 gadus. Tāpat tā kļuva par pirmo filmu, kuras ieņēmumi pārsnieguši 2 miljardus ASV dolāru. "Avatars" tika nominēts deviņām Amerikas Kinoakadēmijas balvām, tai skaitā par labāko filmu un labāko režisoru. Taču tā ieguva vienīgi trīs balvas — par labāko operatora darbu, labākajiem vizuālajiem efektiem un labāko mākslinieka darbu. Prestižākajās nominācijās tā piekāpās Ketrinas Bigelovas filmai "Sapieris". 2022. gadā iznāca fima "Avatars: Ūdensceļš", kas bija otrā filma Dž. Kemerona "Avatara" filmu sērijā.