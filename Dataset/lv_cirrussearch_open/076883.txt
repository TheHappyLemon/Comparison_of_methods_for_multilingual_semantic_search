X, agrāk pazīstams kā Twitter (izrunā: [ˈtwɪtər]), ir tiešsaistes sociālais medijs un tiešsaistes sociālais tīkls, ko vada un kas pieder ASV uzņēmumam X Corp. (Twitter, Inc. pēctecis). Twitter lietotājus ārpus Amerikas Savienotajām Valstīm likumīgi apkalpo Īrijā reģistrētais uzņēmums Twitter International Unlimited Company, kas nosaka, ka uz šiem lietotājiem attiecas Īrijas un Eiropas Savienības datu aizsardzības tiesību akti. Aktīvo lietotāju skaits 2023. gada beigās sasniedza vairāk nekā 666 miljonus. Twitter lietotāji var sociālajā tīklā ievietot tekstus, attēlus un video — tvītus (angļu: tweets, burtiski — 'čivinājumi, vīteri'). Reģistrētie lietotāji var tvītot, atzīmēt ar "patīk", retvītot tvītus un sūtīt privātās ziņas citiem reģistrētiem lietotājiem. Lietotāji izmanto Twitter caur pārlūkprogrammām vai mobilās platformas programmatūrām. Twitter 2006. gada martā izveidoja Džeks Dorsijs, Noa Glass, Bizs Stouns un Evans Viljamss, bet darboties tas sāka tā paša gada jūlijā. Tā bijušais mātes uzņēmums Twitter, Inc. atradās Sanfrancisko, Kalifornijā, un tam bija vairāk nekā 25 biroji visā pasaulē. Līdz 2012. gadam vairāk nekā 100 miljoni lietotāju tvītoja 340 miljonus tvītu dienā, un pakalpojums apstrādāja vidēji 1,6 miljardus meklēšanas vaicājumu dienā. 2013. gadā tā bija viena no desmit visvairāk apmeklētajām vietnēm, un to raksturota kā "interneta SMS". Līdz 2019. gada sākumam pakalpojumā Twitter bija vairāk nekā 330 miljoni aktīvo lietotāju mēnesī. Pēc 2020. gada aplēsēm aptuveni 48 miljoni kontu (15% no visiem kontiem) bija viltoti. 2022. gada 27. oktobrī biznesa magnāts Īlons Masks par 44 miljardiem ASV dolāru iegādājās Twitter, iegūstot kontroli pār platformu. Kopš iegādes platforma ir kritizēta par to, ka tā veicina naida runu saturoša satura palielināšanos. Masks paziņoja, ka atkāpsies no platformas izpilddirektora amata 2022. gada 20. decembrī, tiklīdz atradīs sev aizstājēju, un par šādu aizstājēju izvēlējās Lindu Jakarino, bijušo NBCUniversal reklāmu pārdošanas vadītāju, kas 2023. gada 5. jūnijā nomainīja Masku izpilddirektora amatā. 2023. gada jūlijā Masks paziņoja, ka Twitter mainīs zīmolu uz X un ka Twitter putna logo tiks aizstāts.