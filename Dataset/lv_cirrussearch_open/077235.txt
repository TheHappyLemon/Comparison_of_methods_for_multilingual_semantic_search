Fandi līcis (angļu: Bay of Fundy, franču: Baie de Fundy) ir līcis Kanādas piekrastē Menas līča ziemeļaustrumu daļā. Fandi līcis ir pazīstams ar saviem rekordaugstajiem paisumiem (līdz 18 m pavasarī līča austrumu daļā). Līča garums ir ap 300 km, platums 90 km, dziļums līdz 214 m. Vidēji katra paisuma augstums ir ap 12 m. Katru reizi līcī ieplūst 100 miljardi tonnu ūdens, kas arī rada tik lielas ūdenslīmeņa svārstības. Līcī ietek arī dažas vidēji lielas upes. Interesants ir efekts liela paisuma laikā, kad ūdenslīmeņa pacelšanās dēļ upes vairs nespēj tecēt uz līci un straume tajās uz laiku apstājas. Tas notiek divreiz dienā. Šis efekts ir novērojams upēs The Salmon River, Truro, Shubenacadie River un South Maitland. Pie visām šīm upēm ir arī skatu laukumi. Līcī ir liels hidroenerģijas potenciāls, tiek plānota vairāku paisuma elektrostaciju izbūve, turklāt līcī ir attīstīta arī zvejniecība.