SK Babīte ir Latvijas sporta klubs no Mārupes novada, vairāk pazīstams ar futbola komandu, kas 2017. gada sezonā līdz komandas izslēgšanai piedalījās Virslīgā. Komandas bāzes vieta ir Piņķu stadions, bet tā kā tas neatbilst Virslīgas prasībām, mājas spēles paredzēts aizvadīt Skonto stadionā, Rīgā. Kopš 2016. gada komandas galvenais treneris ir Mihails Miholaps. Latvijas futbola čempionātā piedalās kopš 2015. gada, kad sāka spēlēt 2. līgas Kurzemes čempionātā un ieguva 1. vietu. 2015.—2016. gada Latvijas kausa izcīņā iekļuva ceturtdaļfinālā, kas pagaidām ir kluba lielākais panākums kausā. 2016. gada 1. līgas sezonā izcīnīja 1. vietu un kvalificējās Virslīgai. 2017. gada 30. janvāra LFF Klubu licencēšanas komisijas sēdē klubam tika piešķirta arī licence dalībai Virslīgā. Lai izpildītu prasības par akadēmijas statusu, klubs ir noslēdzis sadarbības līgumu ar FK Dinamo Rīga, tāpēc 2017. gada sezonā startē ar nosaukumu SK Babīte/Dinamo. 2017. gada 16. jūlijā LFF Disciplinārlietu komisija par aizdomīgām darbībām, kas vērstas uz spēļu rezultāta ietekmēšanu, izslēdza SK "Babīte/Dinamo" no dalības Virslīgā.