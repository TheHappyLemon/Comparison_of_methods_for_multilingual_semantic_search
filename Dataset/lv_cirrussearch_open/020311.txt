Pasaules hokeja asociācija (angļu: World Hockey Association; franču: Association mondiale de hockey, biežāk pazīstama pēc tās saīsinājuma WHA) bija profesionāla hokeja līga, kas pastāvēja no 1971. līdz 1979. gadam un kurā spēlēja ASV un Kanādas komandas. Jau kopš tās dibināšanas līga vēlējās sacensties ar NHL par pasaules vadošās līgas titulu. Tas bija pirmais nopietnais mēģinājums kopš 1926. gada. Līga cerēja izveidot komandas lielās Ziemeļamerikas pilsētās, kurās nebija NHL klubu, tāpat WHA no NHL centās piesaistīt spēlētājus, piedāvājot tiem augstāku samaksu. Jau pirmajā sezonā WHA no NHL izdevās piesaistīt 67 spēlētājus. Līgai pievienojās arī Bobijs Halls, kura 10 gadu līgums par 2,75 miljoniem ASV dolāru sezonā tobrīd bija jauns rekords. Tāpat, atšķirībā no NHL, WHA jau savas pastāvēšanas sākumā aktīvi piesaistīja eiropiešu hokejistus.