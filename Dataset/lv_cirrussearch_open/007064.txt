Sāra Džesika Pārkere (angļu: Sarah Jessica Parker; dzimusi 1965. gada 25. martā Nelsonvillā, Ohaio štatā, ASV) ir amerikāņu kino, televīzijas un teātra aktrise un producente. Viņa vislabāk pazīstama kā Kerijas Bredšovas lomas atveidotāja TV seriālā "Sekss un lielpilsēta" (Sex and the City; 1998—2004), par ko viņa saņēma četras Zelta globusa balvas, trīs Ekrāna aktieru ģildes balvas un divas Emmy balvas. Tāpat viņa filmējās abās uz seriālu bāzētajās filmās "Sekss un lielpilsēta" (2008) un "Sekss un lielpilsēta 2" (2010). Viņa ir viena no vislabāk apmaksātajām Holivudas aktrisēm. Vēl S. Dž. Pārkere ir filmējusies filmās "Brīvie" (Footloose; 1984), "Losandželosas stāsts" (L.A. Story; 1991), "Medusmēnesis Lasvegasā" (Honeymoon in Vegas; 1992), "Hokuss pokuss" (1993), "Marss uzbrūk!" (Mars Attacks!; 1996), "Dzīve aiz kadra" (2000), "Laipni lūgta ģimenītē" (The Family Stone; 2005), "Laukā no ligzdas" (2006), "Gudri cilvēki" (Smart People; 2008) un "Kā klājas Morganiem?" (Did You Hear About the Morgans?; 2009).