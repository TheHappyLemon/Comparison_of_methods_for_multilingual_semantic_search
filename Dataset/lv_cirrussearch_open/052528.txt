Go ir statiski tipizēta, kompilējama programmēšanas valoda, kuru izstrādāja trīs Google darbinieki: Roberts Grīsmers, Robs Paiks un Kens Tompsons. Sintaktiski līdzīga C valodai, taču ar atmiņas drošību, drazu savākšanu, strukturētiem tipiem. Bieži tiek saukta par Golang. Go tika izstrādāta ap 2007. gadu programmēšanas produktivitātes uzlabošanai. Izstrādātāji vēlējās atrisināt kritiku, kas tika vērsta pret tām valodām, kas tika izmantotas Google, tajā pašā laikā saglabājot lietderīgās īpašības. Valoda tika publiski izziņota 2009. gadā, 2012. gadā tika izlaista valodas 1.0 versija. Go ir plaši izmantota Google organizācijas produkcijas risinājumos, kā arī daudzās citās organizācijās un atvērtā pirmkoda projektos.