"Madagaskara 3" (angļu: Madagascar 3: Europe's Most Wanted) ir 2012. gada ASV datoranimācijas kinokomēdija, kuras režisori ir Ēriks Darnels un Toms Makgrāts. Filma turpina stāstu par četriem Ņujorkas Centrālparka zoodārza iemītniekiem. Šoreiz Alekss, Mārtijs, Melmans, Glorija un viņu draugi pievienojas ceļojošajam cirkam, cerībā atkal nokļūt mājās — Ņujorkā. Šī ir trešā un pēdējā filma "Madagaskaras" filmu sērijā. Filmas oriģinālajā angļu valodas versijā lomas ieskaņojuši Bens Stillers, Kriss Roks, Deivids Švimmers, Džeida Pinketa-Smita, Saša Barons Koens, Frānsisa Makdormanda, Martins Šorts, Vinnijs Džonss un citi aktieri. Filmas dublāža latviešu valodā veikta studijā "Rija". Lomas ierunājuši aktieri Edgars Lipors (Alekss), Ainārs Ančevskis (Mārtijs), Liene Gāliņa (Glorija), Imants Pakalnietis (Melmans), Guna Zariņa (kapteine Dibuā), Jānis Kirmuška (Karalis Džulians), Pēteris Šogolovs (Kovaļskis), Varis Vētra (Kapteinis), Igors Čerņavskis (tīģeris Vitālijs), Ģirts Jakovļevs (Moriss), Dainis Porgants (Riko), Kristaps Liepiņš (Morts), Artis Robežnieks (Meisons), Roberto Meloni (ronis Stefano) un Inga Misāne (Džī).