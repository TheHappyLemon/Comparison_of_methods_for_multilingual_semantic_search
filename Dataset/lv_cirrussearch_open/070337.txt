Donalds Arturs Gleizers (angļu: Donald Arthur Glaser; dzimis 1926. gada 21. septembrī, miris 2013. gada 28. februārī) bija Amerikas Savienoto Valstu fiziķis. Viņa zinātniskā darbība ir saistīta ar eksperimentālo fiziku. 1952. gadā, strādājot Čikāgas Universitātē, izgudroja pūslīšu kameru. Šī ierīce ļauj uzņemt attēlus no dažādu subatomāru daļiņu trekiem un to sadursmēm. Pūslīšu kamera ir ļoti noderīga, lai pētītu elementārdaļiņu mijiedarbības. 1960. gadā ieguva Nobela prēmiju fizikā “par pūslīšu kameras izgudrošanu”.