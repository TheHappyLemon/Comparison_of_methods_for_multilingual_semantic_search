Ubaldo Matildo Filjols (spāņu: Ubaldo Matildo Fillol, dzimis 1950. gada 21. jūlijā) ir bijušais Argentīnas futbolists, spēlēja vārtsarga pozīcijā, bijis Argentīnas futbola izlases dalībnieks. Filjols tiek uzskatīts par vienu no visu laiku labākajiem Argentīnas vārtsargiem. Savu karjeras lielāko un veiksmīgāko posmu aizvadījis River Plate komandā, kur spēlējis no 1973. līdz 1983. gadam. Spēlējis arī Spānijā un Brazīlijā. Argentīnas futbola izlases sastāvā spēlējis no 1974. līdz 1985. gadam. Ar izlasi uzvarējis 1978. gada FIFA Pasaules kausā, kur viņš tika atzīts par turnīra labāko vārtsargu. Piedalījies arī 1974. un 1982. gada FIFA Pasaules kausā.