"Naudas spēle" (angļu: Moneyball) ir 2011. gada amerikāņu biogrāfiskā sporta drāma, kuras režisors ir Benets Millers. Filmas sižeta pamatā ir Maikla Luisa 2003. gada tāda paša nosaukuma grāmata. Filma ir stāsts par Augstākās beisbola līgas beisbola komandu Oklendas "Athletics" un tās ģenerālmenedžeri Billiju Bīnu, kurš cenšas ar ierobežotiem resursiem uzvarēt čempionātā. Filmā galvenās lomas atveido Breds Pits, Džona Hills un Filips Sīmors Hofmans. Filmas pirmizrāde notika 2011. gada 23. septembrī.