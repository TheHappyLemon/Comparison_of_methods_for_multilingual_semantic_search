Paradīzes līcis Paradīzes līcis (angļu: Paradise Harbor, spāņu: Bahía Paraíso) ir ap 13 km garš līcis Danko krastā Antarktīdā. Līci ieskauj Danko krasts austrumos un dienvidaustrumos, Lemēra sala ziemeļos un Brīdes sala dienvidos. Pēc citiem datiem par Paradīzes līci uzskata visu piekrastes daļu no Ditjē raga ziemeļaustrumos līdz Lenisa (Barbāro) ragam dienvidrietumos. Līci ar Žerlaša šaurumu savieno Agirres šaurums ziemeļaustrumos, Brīdes šaurums rietumos un Fergusona šaurums dienvidrietumos. Līci atklāja un aptuveni nokartēja Beļģijas Antarktiskā ekspedīcija Adriena de Žerlaša vadībā 1898. gada februārī. Kopš 1913. gada līci aktīvi izmantoja vaļu mednieki, kas deva līcim nosaukumu. Koftrija pussalā līča dienvidaustrumu piekrastē kopš 1951. gada darbojas Argentīnas polārstacija Brauna, bet līča ziemeļaustrumu piekrastē — Čīles polārstacija Gabrjela Gonsalesa Videla.