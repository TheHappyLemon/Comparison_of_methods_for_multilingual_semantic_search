Šis raksts ir par astronomisko koordinātu. Par citām jēdziena deklinācija nozīmēm skatīt nozīmju atdalīšanas lapu. Deklinācija (latīņu: declinatio — novirzīšanās) ir viena no sfēriskajām koordinātām astronomiskajā ekvatoriālajā koordinātu sistēmā. Deklināciju apzīmē ar grieķu burtu δ . Deklināciju skaita no debess ekvatora attiecīgā debess pola virzienā līdz spīdeklim. Šādu debess sfēras lielo riņķi, kas iet caur astronomisko objektu un abiem debess poliem, sauc par deklināciju riņķi. Deklināciju izsaka leņķa grādos, tādējādi deklinācija var būt robežās no −90° līdz +90°. Astronomiskam objektam, kas atrodas uz debess ekvatora, deklinācija ir 0°, ziemeļpolā +90°, dienvidpolā −90°.