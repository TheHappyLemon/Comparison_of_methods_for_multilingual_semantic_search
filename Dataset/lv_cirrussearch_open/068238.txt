"Kliedziens 3" (angļu: Scream 3) ir 2000. gada ASV šausmu filma, trešā filma "Kliedziens" filmu sērijā. Filmu pēc Ērena Krūgera scenārija veidojis režisors Vess Kreivens, varoņus veidojis Kevins Viljamsons. Lomās Deivids Ārkets, Neve Kempbela, Kortnija Koksa, Patriks Dempsijs, Skots Folijs, Lānss Henriksens, Mets Kīslārs, Dženija Makārtija, Emīlija Mortimere, Pārkere Posija, Deons Ričmonds un Patriks Vorbērtons. Filmas darbība norisinās Holivudā trīs gadus pēc iepriekšējās filmas "Kliedziens 2" notikumiem. Slepkava Ghostface mēģina atrast Sidniju Preskotu, kas dzīvo izolācijā. Filmas "Kliedziens 3" pirmizrāde notika 2000. gada 3. februārī Vestvudā, Losandželosā, un dienu vēlāk to sāka rādīt visā ASV teritorijā. Filmas pasaules kases ieņēmumi ir vairāk nekā 161 miljons ASV dolāru pie 40 miljonu ražošanas budžeta. Tā saņēmusi dalītas kritiķu atsauksmes un to uzskatīja par vājāko filmu sērijā, lai gan pēdējos gados šīs viedoklis tiek pārskatīts. Sākotnēji "Kliedziens 3" bija ieplānota kā pēdējā sērijas filma, tomēr 2011. gadā izdeva tās turpinājumu "Kliedziens 4" (Scream 4).