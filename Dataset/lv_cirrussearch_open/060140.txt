SQL Select vaicājums atgriež ierakstus no vienas vai vairākām datu bāzes tabulām (skatījumiem vai citiem objektiem). Select vaicājums parasti ir visbiežāk izplatītais Datu manipulēšanas valodas teikums. Select teikuma galvenās sastāvdaļas (klauzas) ir šādas: SELECT atlasīto kolonu un/vai izteiksmju saraksts. FROM tabulu saraksts. WHERE nosacījumi. GROUP BY grupēšanas izteiksme. HAVING nosacījumi. ORDER BY kārtošanas izteiksme. Aiz atslēgas vārda SELECT tiek uzskaitītas atlasāmās kolonas un/vai izteiksmes. Šeit var lietot speciālu simbolu *, kas nozīmē visas kolonas no tabulas (-ām). Aiz atslēgas vārda FROM tiek uzskaitītas tabulas (skatījumi, materializētie skatījumi, pagaidu tabulas), no kurām tiek atlasīti ieraksti. Atslēgas vārds WHERE nav obligāts un aiz tā rakstāmie nosacījumi var ierobežot atlasāmos ierakstus, t.i., tiek atlasīti tikai tie ieraksti, kas atbilst nosacījumiem. Grupēšanas izteiksme grupē ierakstus pa atlasāmajām kolonām un/vai izteiksmēm. Parasti to lieto kopā ar grupēšanas funkcijām, piemēram, Count(*) - skaits, Sum(kolona) - summa, Max(kolona) - maksimālā vērtība, Min(kolona) - minimālā vērtība. HAVING klauzā tiek rakstīti nosacījumi, kās tālāk ierobežo atlasāmos ierakstus, kas jau ir sagrupēti. Kārtošanas izteiksme nodrošina atlasīto datu sakārtošanu noteiktā kārtībā, ja kārtošanas izteiksmes nav, tad ierakstu attēlošanas kārtība ir atkarīga no datu bāzu pārvaldības sistēmas implementācijas.