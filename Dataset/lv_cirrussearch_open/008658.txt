Tia Elebo (franču: Tia Hellebaut; dzimusi 1978. gada 16. februārī Antverpenē, Beļģijā) ir profesionāla beļģu vieglatlēte, startē augstlēkšanas sacensībās. Karjeru sākusi septiņcīņā, taču vēlāk specializējusies augstlēkšanā. Viņa ir pašreizējā Beļģijas rekordiste septiņcīņā, pieccīņā (telpās), kā arī augstlēkšanā (stadionā un telpās). Viņa ir piedalījusies divās Olimpiskajās spēlēs (2004, 2008). 2008. gadā Pekinā viņa izcīnīja zelta medaļu ar rezultātu 2,05 m, kas bija jauns Beļģijas rekords. Tāpat T. Elebo ir izcīnījusi zelta medaļu 2008. gada Pasaules čempionātā telpās pieccīņā, 2006. gada Eiropas čempionātā augstlēkšanā un 2007. gada Eiropas čempionātā telpās augstlēkšanā. 2008. gada decembrī viņa paziņoja par karjeras beigšanu, jo palika stāvoklī. Taču 2010. gada janvārī, iedvesmota pēc tautietes Kimas Kleistersas atgriešanās profesionālajā sportā pēc bērna piedzimšanas, T. Elebo paziņoja par atgriešanos profesionālajā sportā. Pēc starta 2010. gada Eiropas čempionātā viņa atkal paziņoja par grūtniecību, taču par karjeras beigšanu nepaziņoja.