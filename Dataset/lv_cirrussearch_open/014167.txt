TacSat-3 (Tactical Satellite 3) bija ASV militārs eksperimentālo kosmisko aparātu programmas TacSat pavadonis. Tas orbītā tika palaists 2009. gadā un darbojās līdz 2012. gadam. Pavadoņa platformu ORSMB piegādāja uzņēmums Alliant Techsystems. Kosmiska aparāta integrāciju veica Gaisa spēku Pētniecības laboratorijas (AFRL) Kosmisko aparātu direktorāta rūpnīca Kirtlendas Gaisa spēku bāzē Ņūmeksikā. TacSat-3 bija iekļauti trīs atšķirīgi instrumenti: Advanced Responsive Tactically Effective Military Imaging Spectrometer (ARTEMIS) hiperspektrālā kamera Ocean Data Telemetry Microsatellite Link Space Avionics Experiment TacSat-3 kalpoja par prototipu aparātam ORS-1, ko palaida 2011. gadā. TacSat-3 tika palaists 2009. gada 10. maijā 23:55 UTC ar nesējraķeti Minotaur I no Vidusatlantiskā reģionālā kosmoporta starta laukuma LP-0B. Kopā ar to orbītā tika ievadīti pavadoņi PharmaSat, AeroCube 3 un HawkSat. Pavadonis beidza operatīvo darbību 2012. gada 15. februārī un tika nodots Kosmosa un raķešu sistēmu centram (Space and Missile Systems Center). 2012. gada 30. aprīlī 20:04 UTC (±15 min) TacSat-3 iegāja Zemes atmosfērā un sadega.