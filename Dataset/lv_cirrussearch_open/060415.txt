Jani Hakanpē (somu: Jani Hakanpää, dzimis 1992. gada 31. martā) ir Somijas hokejists, spēlē aizsarga pozīcijā. Kopš 2021. gada Hakanpē pārstāv NHL komandu Dalasas "Stars". 2010. gada NHL draftā Hakanpē ar kopējo 104. numuru ceturtajā kārtā izvēlējās Sentluisas "Blues". 2011. gadā debitējis Somijas komandas Espo "Blues" rindās. Vēlāk pārcēlies uz Ziemeļameriku, kur spēlējis AHL komandās Piorijas "Rivermen" un Čikāgas "Wolves". 2015. gadā atgriezies Somijā un pievienojies Oulu "Kärpät". Ar "Kärpät" komandu 2018. gadā kļuvis par Somijas hokeja līgas uzvarētāju. 2019. gadā noslēdzis līgumu ar NHL komandu Anahaimas "Ducks". 2021. gada aprīlī viņš tika aizmainīts uz Karolīnas "Hurricanes", bet tā paša gada jūlijā uz Dalasas "Stars". Somijas hokeja izlases sastāvā izcīnījis zelta medaļu 2019. gada Pasaules čempionātā.