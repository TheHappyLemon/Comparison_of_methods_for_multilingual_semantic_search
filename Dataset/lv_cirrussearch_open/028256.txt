Feodosija (ukraiņu: Феодосія, krievu: Феодосия) vai Kefe (Krimas tatāru: Kefe) ir sena pilsēta Ukrainas dienvidos, Krimas Autonomajā Republikā. Osta un populārs kūrorts Melnās jūras krastā. Administratīvi Krimas Autonomās Republikas republikas nozīmes pilsēta (kopējā teritorija 350 km², 104 900 iedzīvotāju), kurai pakļauta arī Koktebelas, Ordžonikidzes un Primorskas pilsētciemati, kā arī trīs ciema padomes. Feodosija ir armēņu cilmes krievu gleznotāja Ivana Aivazovska dzimtā pilsēta.