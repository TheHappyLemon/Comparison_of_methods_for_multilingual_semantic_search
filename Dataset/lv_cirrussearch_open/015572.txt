Zigmunds Vilhelms Valters fon Lists (vācu: Siegmund Wilhelm Walther von List; dzimis 1880. gada 14. maijā, miris 1971. gada 17. augustā) bija vācu ģenerālfeldmaršals. Dienestā - kopš 1898. gada. Pirmā pasaules kara laikā - štāba virsnieks. Pēc kara turpināja dienestu Reihsvērā. Sākoties Otrajam pasaules karam, komandēja 14. armiju, kura Polijas kampaņas laikā uzbruka no Čehijas un Slovākijas teritorijas. 1940. gadā komandēja 12.armiju kaujas par Franciju laikā. Vēlāk komandēja vācu karaspēku Grieķijas operācijas laikā. 1942. gada vasarā komandēja Armiju grupu A, kuras uzdevums bija ieņemt Krievijas dienvidu apgabalus. Tika ieņemtas Krasnodara un Stavropole, tomēr Lista komandētās armijas daļas nespēja piekļūt Kaspijas jūrai, tāpēc Lists tika atcelts no amata un atlikušo kara laiku karadarbībā nepiedalījās. Pēc kara Listu tiesāja ASV varas iestādes. Par darbību Balkānos 1948. gadā tika sodīts ar mūža ieslodzījumu, tomēr 1952. gadā veselības stāvokļa dēļ atbrīvots.