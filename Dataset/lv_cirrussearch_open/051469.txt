Kordejs Amarijs Danstons (angļu: Cordae Amari Dunston; dzimis 1997. gada 26. augustā), plašāk zināms ar pseidonīmu Cordae (iepriekš YBN Cordae), ir amerikāņu reperis, dziedātājs un dziesmu autors. Repot sācis aptuveni 15 gadu vecumā, tomēr sākumā to uztvēris par hobiju. Viņš zem pseidonība Entendre izlaida trīs miksteipus — "Anxiety" (2014), "I'm So Anxious" (2016), "I'm So Anonymous" (2017). 2015. gadā viņš pabeidza vidusskolu un iestājās Tounsonas Universitātē, kuru gan pameta 2018. gadā. Repu viņš sāka uztvert nopietni 2018. gada sākumā. Izmantojot sociālos tīklus viņš iepazinās ar reperiem YBN Nahmir un YBN Almighty Jay, kā arī kļuva par daļu no YBN repa grupas, nomainot savu pseidonīmu no Entendre uz YBN Cordae. Atpazīstamību ieguva ar dažādu populāru dziesmu, piemēram Eminema "My Name Is", remiksiem, kā arī ar dziesmu "Old Niggas", kas bija kā atbilde uz repera J. Cole dziesmu "1985". 2019. gada 26. jūlijā YBN Cordae izlaida savu pirmo studijas albumu "The Lost Boy". Šis albums tika nominēts 2020. gada Grammy balvai kategorijā "labākais repa albums", kā arī šī albuma dziesma "Bad Idea", kurā piedalās arī Chance the Rapper, tika nominēta Grammy kategorijā "labākā repa dziesma". 2020. gadā Cordae izņēma YBN no sava pseidonīma pēc grupas izjukšanas. 2022. gada 14. janvārī iznāca Cordae otrais albums From a Birds Eye View. Cordae mūzika ietver gan mūsdienu, gan senāka repa elementus. Viņš vairākkārt ir izteicies, ka viņš mēģina samazināt paaudžu plaisu hiphopā. Viņš satiekas ar Japānas tenisisti Naomi Osaku.