173. gaisa desanta brigāde (angļu: 173rd Airborne Brigade Combat Team), saukta par Debesu kareivjiem (angļu: Sky Soldiers), ir ASV Armijas gaisa desanta kājnieku brigādes kaujas grupa, kuras pamata dislokācijas vieta ir Vičenca Itālijā. Izveidota 1917. gadā kā 173. kājnieku brigāde (angļu: 173rd Infantry Brigade) tā Pirmā pasaules kara laikā tika nosūtīta uz Franciju, bet tā arī kaujās nepiedalījās. Plašāk ir pazīstama ar savu darbību Vjetnamas karā. Brigāde bija pirmā lielākā ASV vienība, kas tika nosūtīta uz Vjetnamu, kur dienēja no 1965. līdz 1971. gadam, kopumā zaudējot gandrīz 1800 kareivju. 2014. gada 23. aprīlī četras rotas no brigādes tika nosūtītas uz Latviju, Lietuvu, Igauniju un Poliju, tādējādi reaģējot uz Krievijas militārajiem manevriem pie Ukrainas robežas. Rotas piedalīsies kopīgās mācībās ar NATO sabiedrotajiem.