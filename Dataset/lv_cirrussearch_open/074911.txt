Kubinkas bruņutehnikas muzejs ir viens no lielākajiem pasaules muzejiem, kurā var apskatīt visdažādāko periodu un veidu bruņutehniku. Muzejs atrodas Krievijā, Kubinkas pilsētas apkaimē (Maskavas apgabals) militārās daļas teritorijā. Atrašanos muzejā regulē Krievijas Federācijas bruņoto spēku normatīvie akti, kas attiecas uz militāro daļu apmeklētājiem. Fotografēšana ārpus muzeja telpām ir stingri noliegta. Muzeja darbinieki ne tikai apkalpo apmeklētājus, bet arī restaurē eksponātus. Daudzi no muzeja eksponātiem ir darba kārtībā un piedalās militārās vēstures šovos, kas veltīti dažādiem datumiem un gadadienām. Līdzās tam notiek eksponātu kaujas ceļa vēsturiskā izpēte. Ekspozīcijā ir atrodams ļoti liels skaits dažādu periodu un valstu tanku, bruņumašīnu u.c. militārās tehnikas eksponātu. Muzejā atrodami gan sērijveida modeļa, gan unikāli bruņutehnikas prototipi. Muzejs aktīvi sadarbojas ar bruņutehnikas muzejiem ārvalstīs, piemēram, Lielbritānijā, Francijā un citur.