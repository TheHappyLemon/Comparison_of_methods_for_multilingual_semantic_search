Kauņas IX forts (lietuviešu: IX Kauno fortas) ir vēstures muzejs Kauņas ziemeļrietumu pievārtē. Izveidots vienā no bijušā Kauņas cietokšņa fortiem, kurš holokausta laikā kalpoja kā ieslodzījuma un masveida nāvessodu izpildes vieta. Krievijas impērija līdz 1890. gadam bija izveidojusi Kauņas cietokšņa aizsardzības sistēmu, kurā ietilpa astoņi forti un deviņas artilērijas baterijas. 1902. gadā tika sākta IX forta celtniecība, kura tika pabeigta īsi pirms Pirmā pasaules kara sākuma. Nodibinoties Lietuvas valstij, 1924. gadā IX forts kļuva par Kauņas cietuma filiāli. Kad PSRS okupēja Lietuvu, IX fortā tika izveidots NKVD cietums, kas kalpoja kā pārsūtīšanas punkts uz GULAG nometnēm. Vācu okupācijas laikā IX fortā tika izveidota ieslodzījuma un nāvessodu izpildes vieta. Vairums ieslodzīto bija ebreji, iesākumā no Lietuvas, vēlāk no citām Eiropas valstīm. Pēc muzeja Jad Vašem datiem, vācu okupācijas laikā IX fortā tika nogalināti apmēram 50 000 cilvēku. Naktī uz 1943. gada 26. decembri 64 ieslodzītie spēja izbēgt no forta. Daļa ieslodzīto paglābās Kauņas geto un vēlāk tika pārsūtīti uz tuvējiem mežiem. Ieslodzītie, kas nevēlējās doties uz geto, tika izķerti un nošauti. Par šo gadījumu PSRS laikā tika uzņemta mākslas filma, neminot, ka ieslodzītie bija ebreji. Vairākus gadus pēc Otrā pasaules kara IX forts turpināja kalpot kā nu jau padomju cietums. No 1948. līdz 1958. gadam to izmantoja lauksaimniecības organizācijas, bet 1958. gadā šeit tika ierīkots muzejs, kura ekspozīcijā gan atkal nebija pieminēti ebreji. 1984. gadā tika atklāts fortam veltīts piemineklis.