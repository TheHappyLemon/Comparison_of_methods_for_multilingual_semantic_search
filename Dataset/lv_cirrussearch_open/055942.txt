Peldēšana 1900. gada vasaras olimpiskajās spēlēs bija viens no 20 oficiālajiem olimpiskajiem sporta veidiem. Sacensības tika aizvadītas no 1900. gada 11. augusta līdz 19. augustam, paralēli ūdenspolo sacensībām, kas notika tieši tajā pašā vietā Parīzē, Sēnas upē, starp Kurbevuē un Aņēras tiltiem. Sacensībā kopā startēja 76 sportisti no 12 valstīm. Sportistiem bija iespēja sacensties 7 peldēšanas disciplīnās. No šīm 7 disciplīnām 3 tika aizvadītas brīvā stila peldēšanā, viena peldēšanā uz muguras un 3 disciplīnas bija cita veida. Visvairāk olimpisko medaļu peldēšanas sacensībās ieguva Lielbritānijas sportisti, kopumā 3 medaļas, 2 zelta un 1 bronzu. Vēl pa divām zelta medaļām izcīnīja Austrālija un Vācija. Kopumā olimpiskās medaļas izcīnīja 9 dažādu valstu sportisti. Pirmās olimpiskās medaļas peldēšanā ieguva Austrālijas, Dānijas, Francijas, Lielbritānijas, Nīderlandes un Vācijas sportsiti. Britu sportists Džons Artūrs Džārviss, austrālietis Frederiks Leins un vācu sportists Ernsts Hopenbergs, bija vienīgie, kuri izcīnīja divas zelta medaļas. Vēl pa vairākām medaļām izcīnīja austrieši Oto Vāle (2 sudraba) un Karls Ruberls (1 sudrabs un 1 bronza) un ungārs Zoltāns Halmai (2 sudraba un 1 bronza).