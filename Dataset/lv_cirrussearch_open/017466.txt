Edijs Veders (angļu: Eddie Vedder), īstajā vārdā Edvards Luiss Seversons III (angļu: Edward Louis Severson III, dzimis 1964. gada 23. decembrī), ir amerikāņu mūziķis, dziedātājs un dziesmu autors. Vislielāko atpazīstamību ieguvis kā alternatīvā roka grupas Pearl Jam solists. Spēcīgā vokāla dēļ viņš kļuvis par alternatīvā roka ikonu. Žurnāls Rolling Stone ierindojis Vederu 7. vietā savā Visu laiku labāko solistu topā. Edijs Veders piedalās arī projektos kopā ar citiem mūziķiem. 2007. gadā viņš laida klajā savu pirmo solo albumu, kurā bija iekļauta mūzika no filmas "Savvaļā" (2007). Viņa otrais albums "Ukulele Songs" tika izdots 2011. gada 31. maijā.