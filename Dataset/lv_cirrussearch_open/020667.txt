Šīrāza (persiešu: شیراز‎, Shīrāz, izrunā: [ʃiːˈrɒːz]) ir pilsēta Irānas dienvidos, Fārsas ostāna administratīvais centrs. 2009. gadā pilsētā dzīvoja 1,7 miljoni iedzīvotāju, un pēc šī rādītāja tā ir sestā lielākā pilsēta Irānā. Šīrāza atrodas Zagrosas kalnu dienvidu daļā, aptuveni 1500 metrus virs jūras līmeņa. No 1750. līdz 1794. gadam Šīrāza bija Zendu dinastijas valsts galvaspilsēta. Līdz 1979. gadam pilsēta bija slavena ar vīna ražošanu, bet mūsdienās tās tautsaimniecībā nozīmīgu lomu spēlē nafta un elektronika, kā arī tūrisms. Šīrāzā ir dzimis un miris persiešu dzejnieks Hāfezs.