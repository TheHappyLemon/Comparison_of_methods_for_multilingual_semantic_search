Turcija piedalījās 1936. gada vasaras olimpiskajās spēlēs, kas notika Nacistiskās Vācijas galvaspilsētā Berlīnē no 1936. gada 1. līdz 16. augustam. Šīs bija piektās vasaras olimpiskās spēles, kurā tā piedalījās kopš debijas 1928. gada Londonas spēlēs. Iepriekšējās, 1932. gada Losandželosas spēlēs Turcija netika pārstāvēta. 1936. gada vasaras olimpiskajās spēlēs Turcijas olimpisko komandu veidoja 48 sportisti (46 vīrieši un 2 sievietes), kuri startēja 7 olimpiskajos sporta veidos. Pirmo reizi Turcijas komandas sastāvā bija sievietes. No individuālajiem sporta veidiem visvairāk sportistu no Turcijas, 11 sportisti, startēja cīņas sportā. Savukārt no komandu sporta veidiem Turcija šajās olimpiskajās spēlēs bija pārstāvēta futbolā un pirmo reizi arī basketbolā, kā arī tā debitēja burāšanā un jāšanā. 1936. gada vasaras olimpiskajās spēlēs Turcija izcīnīja pirmās olimpiskās medaļas. Kopā tika izcīnītas divas medaļas (1 zelta un 1 bronzas medaļa). Abas medaļas izcīnīja cīņas sporta pārstāvji, attiecīgi zelta medaļu Jašars Erkans un bronzas medaļu Ahmets Kireči. Turcijas karognesējs olimpisko spēļu atklāšanas ceremonijā bija cīkstonis Nuri Boitoruns.