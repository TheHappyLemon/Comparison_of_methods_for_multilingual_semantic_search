Elementārdaļiņu fizikā un kosmoloģijā par brānu kosmoloģiju jeb brānu teoriju (vārds "brāna" ir darināts no vārda "membrāna") sauc teoriju kopumu, kas galvenokārt ir iegūtas no superstīgu teorijas un M-teorijas. Šī teorija radās no vēlmes gravitāciju izskaidrot kvantu līmenī. No četrām Visuma fundamentālajām mijiedarbībām (elektromagnētiskā mijiedarbība, gravitācijas mijiedarbība, stiprā mijiedarbība, vājā mijiedarbība) gravitācija ir visvājākā. Šis fakts mudināja dažus zinātniekus uzdot jautājumu: "Vai gravitācija patiešām ir tik vāja vai arī tikai šķiet tāda, jo darbojas attālumos, kādus mēs nespējam aptvert?" Ja pieņem, ka membrāna ir divdimensiju virsma, kas atdala divas trīsdimensiju telpas, tad saskaņā ar brānu teoriju četras zināmās dimensijas (trīs dimensijas telpai un viena - laikam) patiesībā var būt membrānas analogs — brāna — starp telpām kosmosā, kam piemīt vēl papildu dimensijas. Šīs telpas augstākās dimensijas mums ir nesasniedzamas tāpēc, ka gan mēs, gan zināmās fundamentālās mijiedarbības (izņemot gravitāciju) ir saistītas ar brānu. Šīs teorija potenciāli izskaidrotu to, kāpēc gravitācija izrādās tik vāja mijiedarbība. Šī teorija apgalvo, ka telpai varētu būt 11 dimensijas - četras līdz šim zināmās, un vēl citas septiņas, kuras tiek uzskatītas par eksistējošām.