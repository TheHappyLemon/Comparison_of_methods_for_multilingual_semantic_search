Hiphops (angļu: hip hop) ir mūzikas žanrs un kultūras kustība, kas aizsākās 20. gadsimta 70. gadu sākumā Ņujorkā, un tās aizsācēji bija galvenokārt afroamerikāņi un latīņamerikāņi. Hiphopa kultūru raksturo četri galvenie pamatelementi: repošana, dīdžejošana, grafiti un breikošana. Citi papildu elementi ir bītbokss, hiphopa ģērbšanās stils un vienkāršruna jeb valodas kultūra. Kopš hiphopa dzīvesstila rašanās Bronksā tas ir izplatījies visā pasaulē. Kad hiphopa mūzika sāka izplatīties, tā bija balstīta uz dīdžejiem, kas radīja ritmiskus bītus. Vēlāk šai mūzikai sāka pievienoties repošana (ritmiska atskaņām bagātu tekstu skaitīšana).