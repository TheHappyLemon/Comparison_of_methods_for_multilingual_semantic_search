Džeida Korena Pinketa-Smita (angļu: Jada Koren Pinkett Smith, dzimusi 1971. gada 18. septembrī) ir amerikāņu aktrise un sarunu šovu vadītāja. Par sarunu šova Red Table Talk vadīšanu saņēmusi Emmy balvu. Žurnāls Time Pinketu-Smitu 2021. gadā nodēvēja par vienu no pasaules ietekmīgākajiem cilvēkiem. Savu atpazīstamību ieguvusi, piedaloties seriālā A Different World (1991). Sākusi attēlot lomas filmās, kā Menace II Society (1993), "Ķertais profesors" (1996), Set It Off (1996), "Kliedziens 2" (1997), "Matrikss atjaunots" (2003), "Matrikss — Revolūcija" (2003) un "Madagaskaras" animācijas filmu sērijā. Viņa atgriezās televīzijā ar lomām tādos seriālos kā Hawthorne (2009—2011) un Gotham (2014—2017). Piedalījusies tādās filmās kā "Maģiskais Maiks XXL" (2015), "Sliktās mammas" (2016), Girls Trip (2017) un "Matrikss: Atdzimšana" (2021). 2002. gadā Pinketa-Smita sāka savu dziedātājas un dziesmu vārdu autores karjeru smagā metāla grupā Wicked Wisdom. Sarakstījusi arī bērnu grāmatu, kā arī, kopā ar savu vīru Villu Smitu, viņai pieder filmu producēšanas uzņēmums. 2010. gadā saņēmusi Tony balvas nomināciju par Brodvejas izrādi Fela!.