"Skumju trīsstūris" (angļu: Triangle of Sadness, franču: Sans filtre) ir 2022. gada Francijas, Vācijas, Zviedrijas, Apvienotās Karalistes un ASV kopražojuma satīriska melnā kinokomēdija, kuras režisors un scenārija autors ir Rūbens Ēstlunds. Filmā galvenās lomas atveido Hariss Dikinsons, Šārlbī Dīna, Dollija de Leona, Zlatko Buričs, Henriks Dorsins, Vikija Berlina un Vudijs Harelsons. Filma stāsta par bagātniekiem, tai skaitā modeli un viņas mīļāko, kuri tiek iesprostoti uz neapdzīvotas salas, pēc tam kad viņu kuģis nogrimst. "Skumju trīsstūris" pirmizrāde notika 2022. gada 21. maijā Kannu kinofestivālā, kur tā saņēma festivāla augstāko apbalvojumu — Zelta palmas zaru. Rūbenam Ēstlundam šis ir otrais Zelta palmas zars pēc 2017. gadā saņemtā par filmu "Kvadrāts". Latvijā filmas pirmizrāde notika 2022. gada 28. septembrī. Filma saņēma pārsvarā pozitīvas kritiķu atsauksmes. Filma ieguva četras Eiropas Kino balvas — labākā filma, labākais režisors (Rūbens Ēstlunds), labākais scenārijs (Rūbens Ēstlunds) un labākais aktieris (Zlatko Buričs). Filma nominēta 95. Kinoakadēmijas balvai trīs kategorijās "Labākā filma", "Labākais režisors" un "Labākais oriģinālscenārijs".