Daido Floriāna Klouda de Būneviala O'Meilija Ārmstronga (angļu: Dido Florian Cloud de Bounevialle O'Malley Armstrong; dzimusi 1971. gada 25. decembrī) ir angļu dziedātāja un dziesmu autore. Daido kļuva pazīstama līdz ar debijas albuma No Angel izdošanu 1999. gadā, tas tika pārdots 21 miljonā kopiju visā pasaulē. Tāpat māksliniece saņēma vairākas balvas par ierakstu. Arī otrs albums Life for Rent, kas tika izdots 2003. gadā, guva labus panākumus un tika pārdots 12 miljonos kopiju visā pasaulē. Trešais albums Safe Trip Home tika izdots 2008. gadā un ir saņēmis pozitīvas kritiķu atsauksmes. Daido ir tikusi nominēta Amerikas Kinoakadēmijas balvai par dziesmu If I Rise. Mūziķes pirmie divi albumi ir vieni no visu laiku vislabāk pārdotākajiem albumiem Apvienotajā Karalistē.