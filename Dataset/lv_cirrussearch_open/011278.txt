Eksosfēra (no grieķu valodas vārdiem ekso = ārpuse un sphaira = sfēra, lode) ir augšējais atmosfēras slānis. Uz Zemes šis slānis apakšējā pusē robežojas ar termosfēru aptuveni 500 - 1000 km virs Zemes virsmas. Slāņa augšējā robeža ir ap 10 000 km virs Zemes virsmas. Uzskata, ka tad, kad gāzu atomi vai molekulas izgājušas ārpus eksosfēras ārējās robežas, tās ir nokļuvušas atklātā kosmosā. Eksosfēra sastāv no visvieglākajām gāzveida vielām, galvenokārt no ūdeņraža un hēlija, tuvāk Zemes virsmai ir arī atomārais skābeklis. Šajā slānī atmosfērai ir pietiekami mazs blīvums, lai tajā varētu pastāvīgi atrasties Zemes pavadoņi, kaut gan uz tiem šeit joprojām iedarbojas atmosfēras pretestības spēks. Zemes virsmai tuvākā eksosfēras daļa tiek saukta par eksobāzi jeb arī kritisko līmeni. To definē divos veidos: Augstums, kurā notiek niecīgs sadursmju skaits starp atmosfēras daļiņām; Augstums, virs kura atomiem ir ballistiska trajektorija. Precīzs eksosfēras robežu augstums nav labi definēts un mēģinājumiem šo robežu augstumam piešķirt specifisku zinātnisku nozīmi nav īpaša pamata.