Būtijas līcis (angļu: Gulf of Boothia) vai Itsuaktukviks (inuītu: ᐃᑦᓱᐊᖅᑐᖅᕕᒃ, Itsuaqtuqvik) ir jūras līcis Kanādas ziemeļu piekrastē Ziemeļu Ledus okeānā. Izvietojies starp Melvila pussalu un Bafina salu austrumos un kontinenta piekrasti un Būtijas pussalu rietumos. Dienviddaļā atrodas Komiti un Peli līči. Prinča Reģenta šaurums un Lankasteras šaurums Būtijas līci savieno ar Bafina līci ziemeļos, Fjūri un Heklas šaurums — ar Foksa baseinu austrumos, bet Belo šaurums — ar Franklina šaurumu rietumos. Līcī vairākas salas, lielākās no kurām ir Veilsa un Kroņprinča Frederika sala. Līci visu gadu klāj ledus, no tā reizēm atbrīvojas tikai augustā, kad ūdens temperatūra sasilst līdz 1 °C. Līci 1829. gadā atklāja Džona Rosa neveiksmīgā Ziemeļrietumu jūras ceļa meklēšanas ekspedīcija, kas tur iesala uz četriem gadiem un nosauca ekspedīcijas sponsora, britu džina rūpnieka Feliksa Būta (Felix Booth) vārdā. Līča dienvidu galu 1846.—1847. gadā pētīja Džona Rī ekspedīcija, kas to sasniedza pa sauszemi no dienvidiem.