"Mazulis" (angļu: The Kid) ir 1921. gada ASV mēmā kinokomēdija, kuras režisors, producents, scenārija autors un galvenās lomas atveidotājs ir Čārlijs Čaplins. Mazuļa lomu atveido Džekijs Kūgans, kas viņu padarīja par vienu no pirmajām Holivudas bērnu zvaigznēm. "Mazulis" bija Čaplina pirmā pilnmetrāžas filma. Filma guva ievērojamus panākumus un bija 1921. gada otra ienesīgākā filma ASV. Mūsdienās uzskatīta par vienu no visu laiku labākajām mēmajām filmām, 2011. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Tīmekļa vietnē Rotten Tomatoes filmai ir 100% vērtējums.