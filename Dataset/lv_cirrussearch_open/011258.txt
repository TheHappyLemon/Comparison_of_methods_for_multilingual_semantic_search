Karla Bruni-Sarkozī (Carla Bruni-Sarkozy, dzimusi Karla Džilberta Bruni Tedeski (Carla Gilberta Bruni Tedeschi) 1967. gada 23. decembrī) ir itāļu-franču dziedātāja, dziesmu autore, aktrise un bijusī modele. Viņa ir precējusies ar bijušo Francijas prezidentu Nikolā Sarkozī. Karjeru uzsāka kā modele, 19 gadu vecumā parakstīja līgumu ar City Models. Strādājusi vairākos modes namos, tai skaitā Chanel un Versace. 1990. gados viņa bija viena no 20 vislabāk apmaksātajām modelēm pasaulē. 20. gadsimta nogalē pārtrauca modeles karjeru un pievērsās mūzikai. Izdevusi trīs studijas albumus. Bruni sarakstītās vai izpildītās dziesmas izmantotas 15 filmās. Kā aktrise Bruni piedalījusies Vudija Allena filmā "Pusnakts Parīzē" (2011). 2008. gada februārī apprecējās ar Nikolā Sarkozī, kas tajā laikā bija Francijas prezidents. Iesaistījusies humanitārajā un labdarības darbā. 2009. gada aprīlī nodibināja Karlas Bruni-Sarkozī fondu, kas veicina visiem pieejamu kultūru un zināšanas. Karlas māsa Valērija Bruni Tedeski arī ir aktrise un režisore.