"Harijs Poters un Jauktasiņu Princis" (angļu: Harry Potter and the Half-Blood Prince) ir 2009. gada britu un amerikāņu fantāzijas piedzīvojumu filma, kuras režisors ir Deivids Jeitss. Šī filma ir balstīta uz Dž. K. Roulingas romānu ar tādu pašu nosaukumu, tā ir sestā filma "Harija Potera" filmu sērijā. Filmā ir attēlots Harija Potera sestais gads Cūkkārpā. Galvenās lomas filmā atveido Denjels Redklifs, Rūperts Grints un Emma Votsone. Filmas pirmizrāde notika 2009. gada 15. jūlijā. Tā ir otra ienesīgākā 2009. gada filma aiz "Avatara". "Harijs Poters un Jauktasiņu Princis" ir saņēmis kopumā pozitīvas kritiķu atsauksmes. Tā tika nominēta Amerikas Kinoakadēmijas balvai kategorijā "labākais operatora darbs".