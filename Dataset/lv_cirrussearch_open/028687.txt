Terpsihora, arī 81 Terpsihora ir asteroīds ar diametru apmēram 119 km, atrodas asteroīdu joslā. Asteroīdu atklāja 1864. gada 30. septembrī vācu astronoms Ernsts Tempels Marseļas observatorijā. Tas bija ceturtais viņa atklātais asteroīds. Asteroīda vārdu E.Tempels uzticēja izdomāt C.A.F.Pēteram (C.A.F.Peters), kurš to nosauca par Terpsihoru. Terpsihora grieķu mitoloģijā ir Zeva un Mnēmosines meita, dejas mūza. Terpsihora ir ļoti tumšs objekts, pieder C tipa asteroīdiem. Sastāvs ir līdzīgs oglekļa hondrīta meteorītiem.