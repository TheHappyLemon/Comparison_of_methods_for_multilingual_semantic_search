Lūsīla Dezirē Bola (Lucille Désirée Ball; dzimusi 1911. gada 6. augustā, mirusi 1989. gada 26. aprīlī) bija amerikāņu komiķe, modele, aktrise un studijas administratore. Pazīstama ar lomu tādos komēdijseriālos kā I Love Lucy, The Lucy–Desi Comedy Hour, The Lucy Show, Here's Lucy, Life with Lucy. Bolai bija viena no garākajām karjerām Holivudā. 1929. gadā uzsākusi modeles karjeru, vēlāk sāka uzstāties Brodvejā. 20. gadsimta 30. un 40. gados Bolai bijušas vairākas mazas lomas dažādās filmās. 20. gadsimta 50. gados kļuva par televīzijas zvaigzni. Seriāls I Love Lucy kļuva par vienu no tā laika populārākajiem seriāliem ASV, tajā viņa filmējās kopā ar savu vīru Desi Arnasu. Seriāla filmēšanā tika izmantotas vairākas tehnoloģijas, kas tiek izmantotas arī mūsdienās. TV Guide Lūsīlu Bolu nosauca par visu laiku labāko TV zvaigzni, tāpat I Love Lucy tika atzīta par otro visu laiku labāko TV programmu pēc Seinfeld. Žurnāls Time viņu nosauca par vienu no 100 svarīgākajiem gadsimta cilvēkiem. Bola 13 reizes nominēta Emmy balvai, iegūstot to četras reizes. Ir saņēmusi divas zvaigznes Holivudas Slavas alejā: vienu par devumu televīzijā, otru — mākslas filmās. Karjeras laikā saņēmusi dažādus apbalvojumus, dažas balvas piešķirtas jau pēc nāves.