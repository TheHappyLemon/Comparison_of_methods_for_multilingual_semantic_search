Sedžona (korejiešu: 세종과학기지, Sejong Gwahak Giji — ‘Sedžona zinātniskā bāze’) ir Korejas Republikas vissezonas polārstacija Antarktikā. Izvietojusies Dienvidšetlendas salu lielākās salas Karaļa Džordža salas dienvidrietumos, Bārtona pussalā. Stacija izveidota 1988. gada 17. februārī un nosaukta par godu senās Čosonas valsts karalim Sedžonam Lielajam. Staciju pārvalda un pētniecības darbus organizē Korejas Polāro pētījumu institūts. Galvenās pētniecības nozares ir ģeodēzija, kartogrāfija, glacioloģija, meteoroloģija, jūras bioloģija, ģeoloģija, seismoloģija, ozona slāņa monitorings u.c.