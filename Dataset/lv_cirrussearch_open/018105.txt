Kristaps Grebis (dzimis 1980. gada 13. decembrī) ir Latvijas futbolists, uzbrucējs. Kopš 2019. gada Grebis pārstāv Latvijas 1. līgas komandu Grobiņas SC. Savu futbolista karjeru Grebis sāka FHK Liepājas Metalurgs sastāvā 2000. gadā. Nākamajā sezonā viņš tika izīrēts FK Rīga komandai, savukārt 2002. gadā atgriezās Liepājā. 2007. gada janvārī Grebis noslēdza līgumu ar Anglijas 5. līgas komandu Oxford United, taču marta vidū to atstāja. Aprīlī Kristaps Grebis pievienojās Ventspils komandai, bet 2008. gadā atkal atgriezās Liepājas komandā. 2009. gada sezonā viņš kļuva par rezultatīvāko Virslīgas spēlētāju ar 30 gūtiem vārtiem. 2011. gada janvārī viņš pievienojās Kipras klubam Limasolas AEL. Tomēr dažas dienas vēlāk kluba vadība lauza līgumu ar Grebi, kā iemeslu minot medicīniskās pārbaudes rezultātus. Drīz pēc tam viņš pievienojās Azerbaidžānas klubam FK Gence, vēlāk nomainot to uz citu Azerbaidžānas klubu Zakatalas "Simurq". 2008. gada 10. septembrī Grebis debitēja Latvijas izlasē, izejot laukumā uz maiņu 2010. gada Pasaules kausa izcīņas kvalifikācijas turnīra spēlē pret Grieķiju. Pirmos vārtus izlasē viņš guva 2008. gada 12. novembrī pārbaudes spēlē pret Igauniju.