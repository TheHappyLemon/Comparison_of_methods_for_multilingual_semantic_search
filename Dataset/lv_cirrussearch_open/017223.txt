Cīrihes ezers (vācu: Zürichsee) ir ezers Šveices ziemeļu daļā, Cīrihes, Sanktgallenes un Švīces kantonos. Ūdens kvalitāte ļoti laba. Vasarās ezers iesilst, kļūst par ļoti populāru peldvietu. Cīrihes pilsēta nedaudz attīrītu ezera ūdeni izmanto kā dzeramo ūdeni. Pēdējo reizi aizsala 1962./1963. gada ziemā. Ezera austrumu daļu atdala dambis, pa kuru iet dzelzceļš - norobežotā ezera daļa ir sekla, aizaugoša. Kuģu satiksme ezerā kopš 1835. gada. Arī mūsdienās šeit vēl darbojas prāmju satiksme. Rapersvīles pilsētiņā ezera austrumu daļā atrodas poļu muzejs. Ezerā pie Obermailenes 1854. gadā, pie zema ūdens līmeņa tika atklātas pāļu būvju atliekas. Vēlāk šo aizvēsturisko celtņu paliekas atrastas arī cituviet ezerā. Atklātas arī romiešu tempļa atliekas.