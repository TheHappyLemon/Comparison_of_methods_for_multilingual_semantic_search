Koordinātas: 56°57′1.75″N 24°6′43.3″E﻿ / ﻿56.9504861°N 24.112028°E﻿ / 56.9504861; 24.112028 "Laimas" pulkstenis ir viens no Rīgas slavenākajiem simboliem. Tas uzbūvēts pēc pilsētas vadības vēlmes, lai cilvēki nekavētu darbu, 1924. gadā pēc arhitekta Artura Medlingera projekta un sākotnēji tautā saukts Saeimas deputāta Veckalna vārdā, kurš izvirzīja tieši pretējo postulātu: pulkstenis pilsētniekiem vajadzīgs, lai tie neierastos darbā par ātru. 1930. gadu sākumā nesis saldumu ražotāja "Riegert" reklāmu, bet pēc tā pievienošanas izveidotajai "Laimai" 1936. gadā izdekorēts ar tās simboliku. Pēc Otrā pasaules kara pulkstenis kādu laiku tika izmantots kā varas iestāžu politinformācijas stends. Laukums pie Laimas pulksteņa ir viena no populārākajām tikšanās vietām gan rīdzinieku, gan Rīgas viesu vidū. 1999. gadā tas tika pilnībā rekonstruēts par AS "Laima" līdzekļiem. 2007. gada martā tam veikts kosmētiskais remonts. 2009. gada augustā atjaunoti sānu paneļi un pārkrāsota pamatne. 2017. gada 29. decembrī zīmols “Laima” par godu Latvijas simtgadei atklāja atjaunotu “Laimas” pulksteni, piešķirot tam jaunu izskatu. Atjaunotā “Laimas” pulksteņa korpusa detaļas ir no nerūsošā tērauda, kas krāsotas tumši brūnā — šokolādes krāsā. Izgaismotajai daļai ir izmantots dzidrinātais stikls, bet apgaismojumam īpaši LED gaismekļi. Pulkstenī ir iebūvēta jauna akustiskā sistēma, kas speciāli projektēta un ražota tepat Latvijā. Papildus tam pulkstenī ir iebūvēti 4 LED ekrāni, kas atrodas zem ciparnīcu korpusa. Viena no pulksteņa jaunajām funkcijām bija laika atskaites veikšana līdz Latvijas simtgadei — 2018. gada 18. novembra plkst. 17:00, kad Rīgas pilsētas II teātra ēkā (tagad — Latvijas Nacionālais teātris) tika parakstīta Latvijas Valsts deklarācija un pasludināta Latvijas Republikas suverenitāte. “Laimas” pulkstenis katrā apaļajā stundā atskaņo kādu no 24 iecienītām Raimonda Paula melodijām, kuras 2017. gada novembrī speciāli iespēlējis pats autors.