Ralfs Tompsons (dzimis 1913. gada 3. jūnijā, miris 2009. gada 3. maijā) bija angļu mākslinieks un grāmatu ilustrators, kurš specializējās dzīvnieku skiču zīmēšanā. Dzimis Jorkšīrā, pabeidzis Karalisko Mākslas koledžu Londonā. Piedalījies izstādēs Lielbritānijā, Ņujorkā un Dienvidāfrikā. Ralfs Tompsons plaši ceļoja pa Āfriku un Indiju, ar savu mākslu dodot nozīmīgu ieguldījumu dzīvnieku aizsardzībā. Viņa ievērības cienīgākās ilustrācijas ir radītas vairākām slavenā rakstnieka un dabaspētnieka Džeralda Darela grāmatām laikā no 1954. līdz 1964. gadam. Mākslinieks ir ilustrējis arī vairākas citas dzīvniekiem veltītas grāmatas. Ralfa Tompsona zīmējumi publicēti vairākās latviski tulkotās Darela grāmatās,— "Zvērudārzs manā bagāžā", "Muiža dzīvniekiem", "Apskurbušais mežs" un "Noslēpumaino trokšņu zeme". Lai ilustrētu grāmatu "Muiža dzīvniekiem", viņš vairākas reizes viesojās Darela zoodārzā. Darels atceras: "Jutāmies ļoti laimīgi, ka mums izšķīlušies bruņurupucēni, bet vēl laimīgāki jutāmies tādēļ, ka Ralfs Tompsons, kas ilustrējis šo grāmatu, tieši šajā laikā ciemojās pie manis un varēja uzzīmēt izšķilšanās procesu no sākuma līdz beigām, turklāt viņš man apgalvoja, ka tas viņam sagādājis lielu prieku, kaut arī lielā karstuma dēļ, kas valda rāpuļu mītnē, viņam visu laiku bija aizsvīdušas brilles." Žurnāls Reader's Digest ar nosaukumu Animals Through the Eyes of an Artist 1970. gadā izdeva mākslinieka skiču burtnīcu. Ralfs ir šādu ilustrētu grāmatu autors: A Brush with Animals (1963) An Artist's Safari (1970)