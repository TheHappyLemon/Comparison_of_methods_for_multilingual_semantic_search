Sprints vīriešiem bija viena no 12 disciplīnām distanču slēpošanā 2022. gada ziemas olimpiskajās spēlēs. Sacensības notika Džandzjakou, Džandzjakou slēpošanas centrā. Tajās bija pārstāvēti 90 sportisti no 44 valstīm. Olimpisko zelta medaļu šajā disciplīnā ieguva Norvēģijas sportists Juhanness Hesflots Klēbo (finiša laiks — 2:58.06), sudraba medaļu ieguva Itālijas sportists Federiko Pellegrīno (finiša laiks — 2:58.32), bet bronzas medaļu ieguva Krievijas Olimpiskās komitejas sportists Aleksandrs Terentjevs (finiša laiks — 2:59.37). Sacensībās startēja arī Latvijas sportisti Raimo Vīgants un Roberts Slotiņš. Kvalifikācijas kārtā Vīgants bija starp 30 labākajiem sportistiem (28. vieta, rezultāts — 2:53.98) un kvalificējās ceturdaļfinālam, savukārt Slotiņš bija 70. vietā (rezultāts — 3:07.41) un turpmāko cīņu neturpināja. Ceturdaļfinālā Vīgants startēja ceturtajā slēpojumā, kur 6 sportistu konkurencē palika 4. vietā (rezultāts — 3:06.63), turpmākajai cīņai nekvalificējoties. Ceturdaļfinālā viņš ierindojās 20. vietā no 30 ceturtdaļfinālu sasniegušajiem sportistiem.