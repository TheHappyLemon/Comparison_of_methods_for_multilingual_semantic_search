Jorkas minsters (angļu: York Minster) jeb Svētā Pētera katedrāles un metropoles baznīca (angļu: Cathedral and Metropolitical Church of Saint Peter) ir no 1230. līdz 1472. gadam celta anglikāņu katedrāle, kas atrodas Anglijas ziemeļos, Ziemeļjorkšīras Jorkas pilsētā. 626. gadā dibinātās Jorkas arhidiecēzes galvenā baznīca. Jorkas arhibīskaps ir trešais pēc svarīguma hierarhs Anglijas baznīcā (pēc monarha un Kenterberijas arhibīskapa). Pirmā baznīca šajā vietā celta 627. gadā. Pašreizējā gotiskā baznīca lielākoties celta no 1220. līdz 1472. gadam. Katedrālē saglabājušās viduslaikos izgatavotās vitrāžas, kas ir retums Eiropas baznīcās. Austrumu pusē vitrāža, kas attēlo Pastaro tiesu, ir lielākā saglabātā viduslaiku vitrāža pasaulē. Ziemeļu pusē atrodas 13. gadsimtā radītais Piecu māsu logs, kura vitrāžas veidotas grizaila tehnikā. Katedrāle ir pēc platības trešā lielākā baznīca Anglijā.