Gērijs Leonards Oldmens (angļu: Gary Leonard Oldman; dzimis 1958. gada 21. martā) ir angļu teātra un kinoaktieris, filmu veidotājs un mūziķis. Kā aktieris ir sadarbojies ar tādiem Holivudas režisoriem kā Frānsisu Fordu Kopolu, Kristoferu Nolanu, Ridliju Skotu, Kventinu Tarantīno, Robertu Zemeki un Oliveru Stounu. Oldmens kļuva pazīstams ar lomām 1980. gadu filmās Sid and Nancy un Prick Up Your Ears. 1992. gadā attēloja grāfu Drakulu filmā "Drakula" (1992), par ko ieguva Saturna balvu. Attēlojis Ludvigu van Bēthovenu filmā "Nemirstīgā mīļotā" (Immortal Beloved, 1994). Piedalījies vairāku pazīstamu filmu uzņemšanā, tai skaitā "Īstā mīlestība" (1993), "Piektais elements" (1997), "Prezidenta lidmašīna" (Air Force One, 1997), The Contender (2000), "Leons" (1994). Attēlojis Sīriusu Bleku Harija Potera filmu sērijā, Džimu Gordonu Kristofera Nolana "Betmena" filmu triloģijā: "Betmens: Sākums", "Tumšais bruņinieks", "Tumšais bruņinieks atgriežas". Oldmens trīs reizes nominēts Amerikas Kinoakadēmijas balvai kā labākais aktieris galvenajā lomā — par lomām filmās "Skārdnieks, drēbnieks, zaldāts, spiegs" (2011), "Tumšākā stunda" (2017) un "Manks" (2020). Par Vinstona Čērčila lomu filmā "Tumšākā stunda" Oldmens ieguva Amerikas Kinoakadēmijas balvu kā labākais aktieris galvenajā lomā, kā arī Zelta globusa balvu, BAFTA kino balvu un Ekrāna aktieru ģildes balvu. Bijis nominēts balvām Independent Spirit Awards, Emmy balvām, kā arī vairākām citām balvām. Oldmens guvis panākumus arī kā režisors, scenārists un producents. Oldmena režisētā filma Nil by Mouth (1997) tikusi nominēta Zelta palmas zaram. Par šo filmu ir ieguvis BAFTA kino balvu kā labākais scenārists.