Hanss Hūberts "Berti" Fogtss (vācu: Hans-Hubert "Berti" Vogts, dzimis 1946. gada 30. decembrī) ir Vācijas futbola treneris un bijušais futbolists, spēlēja aizsarga pozīcijā, bijis Rietumvācijas futbola izlases dalībnieks. Visu savu spēlētāja karjeru pavadījis Bundeslīgas komandā Borussia Mönchengladbach. Ar komandu piecas reizes izcīnījis Bundeslīgas čempionu titulu un divas reizes uzvarējis UEFA kausā. Ar Rietumvācijas futbola izlasi uzvarējis 1974. gada FIFA Pasaules kausā un 1972. gada Eiropas čempionātā. Pēc spēlētāja karjeras beigām kļuvis par treneri. 11 gadus vadījis Rietumvācijas U21 izlasi. 1990. gadā kļuvis par Vācijas futbola izlases galveno treneri. Aizvedis komandu līdz uzvarai 1996. gada Eiropas čempionātā. Vēlāk vadījis arī vairākas citas nacionālās izlases, kā Kuveitu, Skotiju, Nigēriju un Azerbaidžānu.