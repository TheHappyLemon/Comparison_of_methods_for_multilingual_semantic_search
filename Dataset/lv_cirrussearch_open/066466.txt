"Karaliskā cīņa" (japāņu: バトル・ロワイアル) ir 2000. gada Japānas spraiga sižeta trillera filma, kuras režisors ir Kindži Fukasaku. Filmā galvenās lomas atveido Tacuja Fudživara, Aki Maeda, Taro Jamamoto un Takeši Kitano. Filma ir balstīta uz 1999. gada Košuna Takami romānu ar tādu pašu nosaukumu. Filma stāsta par vidusskolas skolēnu grupu, kuriem uz neapdzīvotas salas jāpiedalās spēlē par izdzīvošanu, ko vada totalitārā Japānas valdība. Filmas "Karaliskā cīņa" pirmizrāde notika 2000. gada 16. decembrī. Filma izraisīja pretrunīgu reakciju un vairākās valstīs to aizliedza izrādīt. ASV tiesības uz filmu tika pārdotas tikai 2010. gadā. Filma saņēma pozitīvas kritiķu atsauksmes un tiek uzskatīta par kulta filmu. 2009. gadā režisors Kventins Tarantīno to nosauca par savu pēdējo divu desmitgadu mīļāko filmu. Filmas turpinājums iznāca 2003. gadā.