Perija šaurums (angļu: Parry Channel, inuītu: ᑕᓪᓗᕈᑎᐅᑉ ᐃᒪᖓ, Tallurutiup Imanga) vai Perija jūra ir jūras šaurumu sistēma vai starpsalu jūra Kanādas Arktiskajā arhipelāgā, kas savieno Atlantijas okeānam piederošo Bafina līci ar Ziemeļu ledus okeānam piederošo Boforta jūru. Atdala Karalienes Elizabetes salas ziemeļos no pārējām Kanādas Arktiskā arhipelāga salām. Perija šaurums veidojas no vairākiem patstāvīgiem jūras šaurumiem (no austrumiem uz rietumiem): Lankastera šaurums, Barova šaurums, Vikonta Melvila šaurums un Maklūra šaurums. Perija šauruma austrumu ieeja tiek uzskatīta par vienīgo faktisko Ziemeļrietumu jūrasceļa ieeju. Dabiskā izeja no jūrasceļa rietumu galā ir Maklūra šaurums, bet tas gandrīz vienmēr ir pildīts ar blīvu ledu. Šaurums nosaukts par godu britu Arktikas pētniekam Viljamam Perijam, kurš 1819. gadā, kuģojot pa jaunatklāto jūrasšaurumu, sasniedza Maklūra šaurumu, kur iestrēga ledū. Rietumu galu pirmā caurkuģoja Edvarda Berčera ekspedīcija 1850. gadā.