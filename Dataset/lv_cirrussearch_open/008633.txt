2013. gada Eiropas čempionāts basketbolā sievietēm (EuroBasket Women 2013) bija 34. kontinenta čempionāts, kas norisinājās Francijā 2013. gadā, laikā no 15. līdz 30. jūnijam. To organizēja FIBA Europe. Čempionāta spēles tika aizvadītas Lillē, Muijeronlekaptifā, Oršī, Trēlazē un Vānā. Par Eiropas čempionēm otro reizi turnīra vēsturē kļuva Spānijas izlase, kas finālā uzvarēja Franciju. Bronzas medaļas izcīnīja Turcijas izlase, kas mazajā finālā uzvarēja Serbijas izlasi. Par turnīra vērtīgāko spēlētāju tika atzīta Spānijas izlases spēlētāja Sančo Litla, kas arī bija turnīra rezultatīvākā spēlētāja ar vidēji spēlē gūtiem 18,4 punktiem. Eiropas čempionātā piedalījās 16 Eiropas sieviešu basketbola valstsvienības. Latvijas izlase turnīrā visās trijās spēlēs piedzīvoja zaudējumu, kopvērtējumā paliekot 15. vietā. Šis bija kvalifikācijas turnīrs 2014. gada Pasaules čempionātam Turcijā. Ceļazīmes uz Pasaules čempionātu ieguva 1.—6. vietas ieguvējas (Spānija, Francija, Turcija, Serbija, Baltkrievija, Čehija).