Glenns Kouzijs (angļu: Glenn Cosey; dzimis 1992. gada 17. februārī Mičiganas štatā) ir ASV basketbolists, spēlē saspēles vadītāja pozīcijā. 2023. gadā pārstāvēja Latvijas Basketbola līgas (LBL) klubu VEF Rīga. Šī bija otrā reize, kad G. Kouzijs sezonu pabeidza VEF sastāvā, un abas reizes viņš kļuva par Latvijas čempionu. Pēc vidusskolas un koledžas basketbola karjeras ASV G. Kouzijs devās uz Eiropu, kur turpināja spēlēt basketbolu profesionālā līmenī. Pārstāvējis dažādu valstu klubus, lielākos panākumus gūstot Latvijā ar VEF Rīga (divkārtējs Latvijas čempions) un Čehijā ar ČEZ Nymburk (Čehijas čempions). Spēlējis arī Dienvidkorejas līgā. Pēc 2022.—2023. gada LBL sezonas beigām tika paziņots, ka G. Kouzijs turpmāk spēlēs no starptautiskās sporta aprites izslēgtās Krievijas klubā Nizhny Novgorod.