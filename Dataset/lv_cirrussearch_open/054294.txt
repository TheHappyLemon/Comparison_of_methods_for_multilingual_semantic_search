Šajā uzskaitījumā iekļautas valstis un atkarīgās teritorijas, kur angļu valoda ir valsts valoda. Daudzās no šīm valstīm un teritorijām (piemēram: Indija, Kanāda, Filipīnas) angļu valoda ir viena no valsts valodām. Tāpat arī vairākās valstīs vairums iedzīvotāju, neskatoties uz to, ka angļu valoda ir valsts valoda, šo valodu neprot (Pakistāna, Indija u.c.). Sarakstā ir iekļautas arī zemes, kurās angļu valoda ir dominējošā, kaut arī tai nav oficiāla statusa. Piemēram, Austrālijā angļu valodā runā lielākā iedzīvotāju daļa un tā ir vienīgā valdības institūciju lietvedības valoda, bet šai valodai nav piešķirts oficiāls statuss. Tāda pati situācija ir ASV un Apvienotajā Karalistē, turklāt vairākās šo valstu administratīvajās vienībās angļu valoda ir oficiāla valoda. Angļu valodas kā oficiālās valodas statuss bieži vien nav saistīts ar šajā valodā runājošo skaitu attiecīgajā zemē. Piemēram, Indijā no vairāk nekā 1,1 miljarda iedzīvotājiem tikai apmēram 200 000 iedzīvotāju angļu valoda ir dzimtā valoda. Lielākā daļa no sarakstā iekļautajām zemēm ir Apvienotās Karalistes pašreizējās vai bijušās kolonijas vai domīnijas. Interesants izņēmums ir Madagaskara, kas ir bijusī Francijas kolonija.