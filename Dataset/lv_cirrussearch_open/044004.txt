Džulians Beilijs (Julian Bailey; dzimis 1961. gada 9. oktobrī, Londonā, Apvienotajā Karalistē) ir bijušais Formula 1 pilots. Lai gan viņš ir dzimis Lielbritānijā, Džulianu uzaudzināja Spānijā, tomēr savus pirmos panākumus formulu sacīkstēs Beilijs guva, sacenšoties Formula Ford festivālā Brendshečā. 1986. gadā viņš nokļuva Formula 3000. Tur divu gadu laikā viņš izcīnīja vairākas uzvaras un kļuva par pirmo britu, kurš F3000 ir kāpis uz goda pjedestāla augstākā pakāpiena. Tas pievērsa Kena Tairela uzmanību, tādēļ nākamgad Beilijs kļuva par Tyrrell pilotu. Diemžēl mašīna nebija konkurētspējīga, un Beilijam neizdevās izcīnīt nevienu punktu. 1991. gadā Džulians mēģināja atgriezties F1, esot Lotus komandas sastāvā, kas viņam izdevās uz četrām sacīkstēm. Lai gan viņam izdevās izcīnīt vienu punktu, Beilijs zaudēja vietu komandā un devās uz BTCC. Kopš tā laika viņš piedalās pārsvarā salonauto sacīkstēs. Laikraksts Daily Express ziņoja, ka Beilijs ir slavenā BBC raidījuma "Gāzi grīdā!" maskētais pilots Stigs. Ne Beilijs, ne Top Gear šo informāciju nav komentējuši. Cits F1 pilots, Perijs Makārtijs savā autobiogrāfijā ir rakstījis, ka tēloja Stigu pirmās divas raidījuma sezonas.