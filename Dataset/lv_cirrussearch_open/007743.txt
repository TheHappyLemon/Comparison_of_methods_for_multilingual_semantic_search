Kenterberijas skatuve (angļu: Canterbury scene) jeb Kenterberijas roks ir termins, ar ko apzīmē vairākas progresīvā roka, džeza un avangarda mūzikas grupas, kas pārsvarā radās 1960. gadu beigās Anglijas pilsētā Kenterberijā. Ar laiku, mainoties Kenterberijas grupu sastāvam un radoties jaunām grupām, Kenterberijas skatuve kā reģionāls apzīmējums noteiktai mūzikai attīstījās vairāk kā mūzikas apakšžanrs. Kenterberijas mūziku var raksturot kā rokmūziku ar lielu ietekmi no psihodēlijas un džeza mūzikai raksturīgām improvizācijām, tomēr ne vienmēr rokmūzikas elementi būs Kenterberijas mūzikā sastopami. Dažkārt Kenterberijas mūzika var būt tipiski džeza skaņdarbi, un tāpat arī raksturīgā eksperimentēšana ar skaņu var būt par pamatu cita veida mūzikai. Par galvenajām un svarīgākajām Kenterberijas skautuves grupām tiek uzskatītas grupas The Wilde Flowers, Soft Machine, Caravan, Gong, Hatfield and the North, National Health.