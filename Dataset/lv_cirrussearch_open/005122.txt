Vācijas basketbola Bundeslīga (vācu: Basketball Bundesliga), pazīstama arī pēc abreviatūras BBL, ir vadošā basketbola līga Vācijā. Līgas uzvarētājs tiek atzīts par Vācijas čempionu. Tā tika dibināta 1966. gadā. Pašlaik čempionātā piedalās 18 vienības. Veiksmīgākā komanda čempionāta vēsturē ir Leverkūzenas "Bayer Giants", kas ir izcīnījusi 14 titulus. Čempionāts sastāv no regulārās sezonas un izslēgšanas spēlēm. Izslēgšanas spēlēm kvalificējas 8 labākās komandas, 17. un 18. komandas tiek pazeminātas uz zemāku līgu. Izslēgšanas spēļu visas kārtas tiek aizvadītas līdz kāda komanda gūst uzvaru 3 spēlēs.