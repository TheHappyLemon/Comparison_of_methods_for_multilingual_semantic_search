Rodžers Gilberts Banisters (angļu: Sir Roger Gilbert Bannister; dzimis 1929. gada 23. martā, miris 2018. gada 3. martā) bija angļu vieglatlēts, neirologs un akadēmiķis. Pirmais vieglatlēts, kas vienas jūdzes skrējienu veicis ātrāk par 4 minūtēm. Studējot Oksfordas Universitātē un Svētās Marijas slimnīcas medicīnas skolā (St. Mary’s Hospital Medical School) Londonā, vairākas reizes uzvarējis Lielbritānijas čempionātā vieglatlētikā vienas jūdzes skrējienā, 1954. gadā uzvarējis šajā distancē Britu impērijas un Nāciju Sadraudzības spēlēs. 1954. gadā guvis uzvaru Eiropas čempionātā 1500 m distancē. Piedalījies arī 1952. gada vasaras olimpiskajās spēlēs, kur uzstādīja Apvienotās Karalistes rekordu 1500 m distancē. 1954. gada 6. maijā Oksfordā pārspējis pasaules rekordu 1 jūdzes skrējienā, distanci veicot 3:59,4 minūtēs un kļūstot par pirmo, kas distanci veicis ātrāk par 4 minūtēm. Tika lauzts tobrīd pastāvošais vispārējais uzskats, ka nav iespējams ātrāk nekā 4 minūtēs noskriet jūdzi. 1954. gadā absolvēja Svētās Marijas slimnīcas medicīnas skolu, 1963. gadā ieguva medicīnas grādu Oksfordā un kļuva par neirologu. Strādājis arī Pembroke College, Oxford. 2014. gadā atklājis, ka viņam ir diagnosticēta Pārkinsona slimība.