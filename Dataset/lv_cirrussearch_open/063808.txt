"Brīvības rēgs" (franču: Le Fantôme de la liberté) ir 1974. gada Francijas un Itālijas kopražojuma sirreāla kinokomēdija, kuras režisors ir Luiss Bunjuels, bet scenārija autori Bunjuels un Žans Klods Karjērs. Filmā galvenās lomas atveido Adriana Asti, Žiljēns Berto, Žans Rošfors, Žans Klods Brialī un Mišels Pikolī. Filmai ir nelineāra sižeta līnija un tā sastāv no daudzām dažādām savstarpēji nesaistītām epizodēm. Epizodes tikai saista noteiktu varoņu pārvietošanās no vienas situācijas uz citu. Filmai ir raksturīgs Bunjuela satīrisks humors apvienojumā ar virkni arvien dīvaināku notikumu, kuru mērķis ir graut skatītāja iepriekš noteiktos priekšstatus par sabiedrības morāli un realitāti. "Brīvības rēgs" pirmizrāde notika 1974. gada 11. septembrī. Filma saņēma pozitīvas kritiķu atsauksmes.