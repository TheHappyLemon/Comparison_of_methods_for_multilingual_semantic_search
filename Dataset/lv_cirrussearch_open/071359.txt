Adžurāņu sultanāts (somāļu: Saldanadda Ajuuraan, arābu: سلطنة الأجورانية ) bija somāliešu sultanāts, kas pastāvēja no 13. līdz 18. gadsimtam mūsdienu Somālijas dienviddaļā un piegulošajā Etiopijas teritorijā. Valsts galvenā saimnieciskā darbība bija lauksaimniecība Čubas un Šabēlles upju baseinos un jūras tirdzniecība. Liela nozīme varas stiprināšanā bija sunnītu islāmam un kontrolei pār ūdens resursiem. Sultanāts veiksmīgi atvairīja portugāļu tīkojumus no jūras puses un oromo tautas iespiešanos no Etiopijas. Sākot ar 17. gadsimta beigām valsts pamazām novājinājās un izira.