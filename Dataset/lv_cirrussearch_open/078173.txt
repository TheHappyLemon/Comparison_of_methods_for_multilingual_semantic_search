Boforta skala ir vēja stipruma skaitlisko vērtību sistēma, kuru Pasaules Meteoroloģijas organizācija pieņēmusi, lai tuvināti novērtētu vēja stiprumu jūrā vai uz sauszemes. Vēja ātrums parasti tiek mērīts 10 metru augstumā virs atklātas virsmas un tad izteikts vērtībās, kas ir no 0 līdz 12 ballēm. Skalu 1806. gadā izveidoja angļu admirālis Frānsiss Boforts (Francis Beaufort). No 1874. gada tā ir pieņemta starptautiskā izmantošanā. Sākotnēji šajā skalā nebija norādīts vēju ātrums atbilstošajai vērtībai. To pievienoja 1926. gadā.