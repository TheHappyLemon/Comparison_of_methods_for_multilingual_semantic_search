Hearthstone (agrāk Hearthstone: Heroes of Warcraft) ir digitālā kāršu datorspēle, ko izstrādājis un izdevis Blizzard Entertainment. Spēle balstās uz Warcraft sērijas pasauli, lietojot daudzus kopīgus elementus un varoņus. Microsoft Windows un macOS versijas tika izlaistas 2014. gada martā, vēlāk tajā pašā gadā tika izlaistas iOS un Android versijas. Spēlētāji no dažādām platformām daudzspēlētāju režīmā var spēlēt viens pret otru. Divi spēlētāji spēlē viens pret otru ar iepriekš sagatavotu 30 kāršu kavu, kā arī izvēlētu varoni. Spēlētāji lieto ierobežotus resursus (mana kristālus), lai savā gājienā izspēlētu kārtis, kas var būt vai nu minjoni, kas tiek novietoti uz spēles galda, vai arī kārtis, kas veic noteiktu darbību. Mērķis ir iznīcināt pretinieka varoni. Uzvarot spēles un izpildot spēles uzdevumus, spēlētāji iegūst zeltu, kas var tikt izmantots, piemēram, lai pirktu kāršu pakas. Kāršu pakas var tikt pirktas arī par reālo naudu. Spēlē ir vairāki režīmi, piemēram, play mode, kur spēlētāji var spēlēt ar kavām, ko viņi izveidojuši no kārtīm, kas viņiem pieder, vai arēna, kur spēlētāji draftē 30 kāršu kavu, katru kārti izvēloties no trim piedāvātajām kārtīm. Spēlē regulāri tiek pievienoti paplašinājumi, kas pievieno gan jaunas kārtis, gan citu spēles saturu. Šī datorspēle ir arī populārs e-sports, tiek organizēti daudzi turnīri ar naudas balvām.