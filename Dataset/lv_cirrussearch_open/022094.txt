Karību jūra (spāņu: Mar Caribe, angļu: Caribbean Sea, franču: Mer des Caraïbes, nīderlandiešu: Caraïbische Zee, haitiešu: Lamè Karaïb, papjamento: Laman Karibe) ir Atlantijas okeānam piederīga iekšējā jūra tropu joslā Rietumu puslodē. Klāj lielāko daļu Karību tektoniskās plātnes. Dienvidos no tās atrodas Dienvidamerika, dienvidrietumos un rietumos — Centrālamerika un Meksika, ziemeļos — Lielās Antiļu salas, austrumos — Mazās Antiļu salas. Karību jūra ir viena no lielākajām jūrām — tās platība ir 2 754 000 kvadrātkilometri. Dziļākā vieta ir Kaimanu dzelme (7686 metri) starp Kubu un Jamaiku.