Johans Kārlis Ulrihs Bērs (vācu: Johann Karl Ulrich Bähr; dzimis 1801. gada 30. augustā, miris 1869. gada 29. septembrī) bija Rīgā dzimis vācu gleznotājs un rakstnieks. Dzimis Rīgā, tirgotāja ģimenē. Bērnību pavadīja Viskaļu muižā un Meņķes muižā. No 1824. gada studējis Drēzdenes Mākslas akadēmijā. 1826. gadā devās uz Itāliju, kuru apceļoja arī no 1827. līdz 1829. gadam. No 1829. līdz 1832. gadam dzīvoja dzimtajā Rīgā. Vēlāk atkal devās uz Drēzdeni, kur nodzīvoja līdz mūža galam, pasniegdams Drēzdenes Mākslas akadēmijā. Artūra Šopenhauera paziņa. Sarakstījis vairākas grāmatas, to skaitā par lībiešu kapavietām.