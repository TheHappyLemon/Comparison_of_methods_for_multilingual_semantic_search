Caureja jeb diareja (grieķu: διάρροια (diarrhoia) — 'tecēšana cauri') ir stāvoklis, kad no organisma bieži tiek aizvadīti izkārnījumi šķidrā veidā. Caureja parasti liecina par zarnu saslimšanu, dažos gadījumos — par citu orgānu darbības traucējumiem. Ir vairāki iespējamie caurejas rašanās iemesli: dizentērijas nūjiņas, salmonellas, lamblijas, trihomonas, amēbas, cērmes; pārtika, kas izraisa alerģiju, pārēšanās, nepietiekama barības sakošļāšana; gremošanas sistēmas orgānu darbības traucējumi; saindēšanās, nepareiza medikamentu lietošana; emocijas, piemēram, bailes, trauksmes sajūta; akūtas infekcijas slimības, gremošanas orgānu operācijas; piena produktu vai cukura nepanešana.