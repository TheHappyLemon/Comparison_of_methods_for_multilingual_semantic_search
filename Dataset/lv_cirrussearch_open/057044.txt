Džastins Timberleiks (Justin Timberlake; dzimis 1981. gada 31. janvārī) ir amerikāņu popmūzikas dziedātājs, dziesmu autors, aktieris, mūzikas ierakstu producents. Timberleiks ir dzimis Memfisā, Tenesī štatā. Viņš ir Linnas Garlesas un Randala Timberleika dēls. Viņš kļuva pasaulslavens kā viens no pusaudžu puišu popgrupas 'N Sync dalībniekiem. 2002. gadā viņš uzsāka veiksmīgu solo karjeru, izdodot savu debijas albumu Justified, kas visā pasaulē pārdots vairāk nekā 7 miljonos eksemplāru. Viņa nākamais albums "FutureSex/LoveSounds" bija vēl veiksmīgāks par iepriekšējo, tas ir pārdots vairāk nekā 8 miljonos kopiju visā pasaulē. Trīs no šī albuma singliem sasniedza 1. vietu ASV Billboard dziesmu topā. Timberleiks savas solo karjeras laikā ir ieguvis desmit Grammy mūzikas balvas. Viņš ir sadarbojies ar Timbaland, The Black Eyed Peas, Nelliju Furtado, Bejonsi, T.I., Nelliju, Snoop Dogg, 50 Cent,'Duran Duran un citiem pasaulē pazīstamiem mūziķiem. Piedalījies televīzijas šovā Saturday Night Live (1975—), ieguvis četras Emmy balvas. Sākot ar 2008. gadu vairāk pievērsies kinoaktiera karjerai. Kā aktieris ir attēlojis nozīmīgas lomas vairākās filmās, tostarp "Soutlendas stāsti" (2006), "Plašais ceļš" (The Open Road, 2009), "Sociālais tīkls" (2010), "Sliktā skolotāja" (2011), "Laikā" (2011), "Noderīgi draugi" (2011), Runner Runner (2013), "Stāsts par Levinu Deivisu" (2013), "Brīnumu rats" (2017), Palmer (2021) un Reptile (2023).