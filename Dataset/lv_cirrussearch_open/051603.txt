"Stikla zvērnīca" (angļu: The Glass Menagerie) ir amerikāņu dramaturga Tenesija Viljamsa luga, kas sarakstīta 1944. gadā un atnesa tobrīd maz zināmajam Viljamsam atpazīstamību. Lugas sižets stāsta par Vingfildu ģimenes mātes Amandas konfliktiem ar viņas jau pieaugušajiem bērniem — Tomu un Lauru. Darbs satur autobiogrāfijas elementus, par Vingfildu ģimenes tēlu prototipiem kļuva paša autora ģimene. Lugas pirmizrāde notika Čikāgā 1944. gadā, kur guva pozitīvās kritiķu atsauksmes. Pirmoreiz Latvijā to iestudēja 1969. gadā uz Liepājas teātra skatuves, tas bija Māras Ķimeles diplomdarbs. "Stikla zvērnīca" tika iestudēta arī Dailes teātrī, Jaunajā Rīgas teātrī un Valmieras Drāmas teātrī.