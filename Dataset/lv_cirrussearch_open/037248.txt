"Atnācēji" (angļu: Arrival) ir 2016. gada ASV zinātniskās fantastikas filma, kuras režisors ir Denī Vilnēvs. Filmas sižets veidots pēc Teda Čenga īsā stāsta Story of Your Life. Filma ir par valodnieci Luīzi Benksu, kuras vadītajai komandai jāuzzina, kāpēc uz Zemes ieradušies kosmosa kuģi. Galvenās lomas tajā attēlo Eimija Adamsa, Džeremijs Renners, Forests Vaitekers, Maikls Stūlbargs un Ci Ma. Filmas pirmizrāde notika Venēcijas kinofestivālā 2016. gada 1. septembrī. Amerikas Kinoinstitūts to atzina par vienu no desmit labākajām gada filmām. Tā nominēta, kā arī saņēmusi vairākas balvas.