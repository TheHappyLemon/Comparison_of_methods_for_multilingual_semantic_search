Windows 10 ir Microsoft izstrādāta personālo datoru operētājsistēma, kuru izdeva 2015. gada 29. jūlijā. Pirmā operētājsistēmas prezentācija notika Build konferencē 2014. gada aprīlī. Pirmā publiskā izmēģinājuma versija tika publicēta 2014. gada oktobrī. Windows 10 iepazīstina ar "universālām lietotnēm", paplašinot metro stila lietotņu funkcionalitāti, šīs lietotnes var tikt izstrādātas, lai darbotos dažādās Microsoft platformās ar gandrīz vienādu kodu - ieskaitot PC datorus, planšetdatorus, viedtālruņus, Xbox One u.c. Starp lielākajām izmaiņām, salīdzinājumā ar Windows 8, ir parastās Start izvēlnes atjaunošana, virtuālās darbvirsmas sistēma. Par nosaukuma pāreju no Windows 8 uz Windows 10 Terijs Mairsons apgalvoja, ka "izmaiņu ir tik daudz, ka to nosaukt par Windows 9 nebūtu pareizi". Tomēr, ne viss Windows 10 ir pilnīgi jauns. Programmas kā vadības panelis, failu pārlūks un citas tika lielākoties pārnestas ar mazām izmaiņām no Windows 8 vai Windows 7. Lielākas izmaiņas dizainā sākās ar Microsoft jaunā Fluent Design dizaina ieviešanu. Tā iezīmes redzamas kalkulatora, iestatījumu programmās.