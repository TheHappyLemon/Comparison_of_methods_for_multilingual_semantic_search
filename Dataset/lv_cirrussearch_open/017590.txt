Sanktpēterburgas "Zenit" (krievu: Футбольный клуб "Зенит") ir Krievijas futbola klubs no Sanktpēterburgas. Klubs tika dibināts 1925. gadā, pašlaik spēlē Krievijas Premjerlīgā. Mājas spēles aizvada Sanktpēterburgas stadionā (sponsorēšanas nolūkā saukts par Gazprom Arena), kurā ir 67 800 skatītāju vietu. Zenit septiņas reizes ir kļuvuši par Krievijas Premjerlīgas čempioniem un četras reizes izcīnījuši Krievijas kausu. Lielākie starptautiskie sasniegumi ir uzvara 2007.–2008. gada sezonas UEFA kausa izcīņā un tajā pašā gadā Monako izcīnītais UEFA Superkauss, uzvarot Manchester United ar 2–1.