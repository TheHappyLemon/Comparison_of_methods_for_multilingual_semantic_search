Maikls Gordons "Maiks" Oldfīlds (angļu: Michael Gordon "Mike" Oldfield; dzimis 1953. gada 15. maijā) ir angļu multiinstrumentālists un komponists, kas savas karjeras laikā sacerējis dažādu žanru mūziku, tai skaitā gan ambientās mūzikas, gan New Age mūzikas, gan rokmūzikas, gan tautas mūzikas, gan arī klasiskās mūzikas skaņdarbus. Visbiežāk Oldfīlda sacerētie skaņdarbi ir sarežģīti un radīti, pielietojot netipiski daudz mūzikas instrumentu. Oldfīlds vislabāk ir zināms pēc sava 1973. gada Virgin Records izdotā studijas albuma Tubular Bells un 1983. gada popmūzikas stilā veidotās dziesmas Moonlight Shadow.