Brazīlijas gaura (Mergus octosetaceus) ir viena no pīļu dzimtas (Anatidae) pīlēm, kas pieder gauru apakšdzimtai (Merginae). Tā ir vienīgā gauru suga, kas sastopama Dienvidu puslodē. Mājo Brazīlijas centrālās daļas dienvidos un nelielās, izolētās teritorijās Paragvajā un Argentīnā. Brazīlijas gauras populācija ir ļoti neliela un fragmentēta, un tās izdzīvošana mūsdienās ir kritiski apdraudēta. Savvaļā, iespējams, ir mazāk kā 250 īpatņi. To apdraud tīras un neskartas vides izzušana, cilvēku saimnieciskā darbība upju krastos un uz upēm, piemēram, aizsprostu būvēšana.