Mario (japāņu: マリオ) ir Japānas multimediju franšīze, ko izveidoja japāņu spēļu dizainers Sigeru Mijamoto datorspēļu uzņēmumam Nintendo, kas veido un izplata šo produkciju. Franšīzes galvenais tēls ir itāļu santehniķis Mario. Sākotnēji tā bija videospēļu franšīze, bet ar laiku izvērsās citās mediju formās, tostarp televīzijas seriālos, komiksos, 1993. gada spēlfilmā, 2023. gada animācijas filmā un tematiskakā parka atrakcijās. Franšīzes pirmais izdevums ir 1983. gada videospēle Mario Bros., kaut arī Mario pirmā parādīšanās bija 1981. gada arkādes spēlē Donkey Kong, kam sekoja parādīšanās daudzās citās Donkey Kong franšīzes un Game & Watch sērijas spēlēs. Mario spēles veidoja dažādi izstrādātāji, tostarp Nintendo, Hudson Soft un AlphaDream. Mario spēles sākot no trešās videospēļu konsoļu paaudzes izdotas dažādām Nintendo videospēļu konsolēm un portatīvajām spēļu sistēmām. Galvenā Mario franšīzes Super Mario spēļu sērija, kas aizsākta 1985. gadā ar spēli Super Mario Bros., kurā Mario atrodas izdomātajā Sēņu karaļvalsts pasaulē un izmantojot Mario lēkšanas spēju, var progresēt pa līmeņiem. Franšīze izvērsusies vairāk nekā 200 dažādu žanru un apakšsēriju spēlēs, tostarp Mario Golf, Mario Kart, Mario Party, Mario Tennis, Mario vs. Donkey Kong un Paper Mario; vairākiem spēļu tēliem no Mario franšīzes laika gaitā izveidojušās savas franšīzes, piemēram Donkey Kong, Wario, Yoshi un Luidži. Mario spēļu sērija ir viena no veiksmīgākajām un atpazīstamākajām franšīzes daļām, ar daudzām spēlēm, sevišķi Super Mario apakšsērijā, tā tiek uzskatīta par vienu no dižākajām jebkad izveidotajām videospēlēm. Šī ir visu laiku vislabāk pārdotā videospēļu sērija ar vairāk nekā 826 miljoniem pārdotām spēļu kopijām, starp kurām 385 miljoni ir tikai Super Mario spēlēm vien.