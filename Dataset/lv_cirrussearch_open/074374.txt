Džozefs Hellers (angļu: Joseph Heller; dzimis 1923. gada 1. maijā, miris 1999. gada 12. decembrī) bija amerikāņu satīrists. Pazīstamākais dabs - 1961. gadā publicētais satīriskais romāns par Otro Pasaules karu "Āķis 22". Dzimis Bruklinā Krievijas izcelsmes ebreju ģimenē. 1942. gadā iestājās ASV Gaisa flotē. No 1944. gada Itālijā piedalījās karadarbībā kā bumbvedēja B-25 apkalpes loceklis. Pēc kara ar valsts atbalsta programmu Otrā pasaules kara veterāniem studēja vairākās ASV augstskolās, bet 1949. gadā ieguva maģistra grādu Kolumbijas Universitātē. 1948. gadā publicēja savu pirmo darbu. 1953. gadā sāka rakstīt savu pirmo romānu "Āķis 22", kuru publicēja tikai 1961. gadā. Iesākumā romānam ASV, atšķirībā no Lielbritānijas, nebija lielu panākumu, tomēr 1962. gadā, iznākot mīkstajā iesējumā un summējoties ar tālaika pretkara noskaņojumu, tika pārdoti ap 10 miljoni ekseplāru. 1981. gadā Hellers saslima ar Gijēna-Barē sindromu, tomēr atlaba. Miris no infarkta 1999. gadā.