Emorijs Endrū Teits III (angļu: Emory Andrew Tate III; dzimis 1986. gada 1. decembrī Vašingtonā) ir amerikāņu—britu interneta personība, uzņēmējs un bijušais kikbokseris. Teits dzimis Vašingtonā, viņa tēvs Emorijs bija afroamerikānis, šaha starptautiskais meistars, kamēr māte nāca no Anglijas. Viņam ir jaunāks brālis Tristans. Sākotnēji audzis ASV, pēc vecāku šķiršanās ar māti pārvācies uz Angliju. 2005. gadā Teits sācis nodarboties ar boksu un citiem cīņas sportiem. Viņš ir guvis ievērojamus panākumus kikboksā, kļūstot par Starptautiskās kikboksa asociācijas (ISKA) pasaules čempionu divās dažādās svara kategorijās — 2011. gadā svara kategorijā līdz 81,4 kg, bet 2013. gadā — līdz 84,6 kg. Pirmo publisko atpazīstamību Teits ieguvis 2016. gadā, piedaloties realitātes šova Big Brother 17. sezonā. Dalības laikā viņš saņēma kritiku par platformā Twitter izteiktiem homofobiskiem un rasistiskiem komentāriem. Pēc sešām dienām Teits tika izslēgts no šova, producentiem to pamatojot ar video, kurā viņš redzams sitot sievieti ar jostu. Galveno atpazīstamību Teits ieguvis platformā TikTok, kurā videoklipi ar viņa dalību izpelnījušies vairāk kā 14 miljardus skatījumu, tāpat viņam ir vairāk kā 7 miljoni sekotāju Twitter. Daudzi Teita sociālo tīklu profili ir tikuši bloķēti. Trīs viņa Twitter konti esot tikuši bloķēti dažādos laikos, pirmais 2017. gadā, tomēr 2022. gada novembrī, pēc tam, kad šo platformu iegādājās Īlons Masks, viņš tika atbloķēts. 2022. gadā Teits tika bloķēts no Facebook un Instagram, pamatojot to ar noteikumu, kas attiecās uz "bīstamām organizācijām un personām", pārkāpumu. Tāpat TikTok izdzēsa viņa profilu, pamatojot to ar noteikumu par "saturu, kas uzbrūk, draud, kūda uz vardarbību pret personu vai to grupu vai citādi dehumanizē to". Īsi pēc tam YouTube apturēja viņa kanāla darbību, pamatojot to ar vairākiem pārkāpumiem, ieskaitot naida runu un COVID-19 misinformāciju. Vēlāk Teits izdzēsa savu Twitch kanālu. Teits saturs sociālajos tīklos popularizē viņa "īpaši vīrišķīgo, īpaši grezno dzīvesveidu". Tas tiek mērķēts uz jauniem vīriešiem un tiek stilizēts kā sevis pilnveidošanas pamācības. Teita saturs ir izpelnījies plašu kritiku, ticis raksturots kā seksistisks un mizogīns, viņš ticis iesaukts par "toksiskās vīrišķības karali", šo terminu lietojis arī pats Teits. Viņš ir izteicies, ka "sievietes pieder vīrietim", viņas "neprot vadīt automašīnas" un "viņu vieta ir mājās". Tāpat viņš ir apgalvojis, ka seksuālās vardarbības upuri nes daļu no atbildības, kā arī, ka "depresija nav īsta". The Guardian 2023. gada februārī ziņojis, ka Teita saturs ir populārs starp pusaudžiem, kuri kopē viņa frāzes un idejas, "gandrīz visi britu vecāki ir dzirdējuši par viņu", vecāki un skolotāji ir izteikuši bažas, ka viņa saturs izraisa mizogīnu un agresīvu uzvedību pusaudžu zēnos. 2023. gada aptauja secināja, ka 8 no 10 britu zēniem vecumā starp 16 un 17 gadiem ir skatījuši Teita saturu, 45% no britu vīriešiem vecumā no 16 līdz 24 gadiem ir pozītīvs viedoklis par viņu, pretstatā 1% no britu sievietēm vecumā no 16 līdz 17 gadiem. Teits izveidoja platformu "Hustler's University", kurā viņš, izmantojot iepriekš ierakstītus video un Discord serveri, sniedza kursus naudas pelnīšanai ārpus tradicionālajam darbam, piemēram, ar kriptovalūtām, elektronisko tirdzniecību, sniedzot tekstu veidošanas pakalpojumus. Šī programma ir tikusi kritizēta kā piramīdas shēma. 2022. gada augustā tai bija vairāk kā 100 tūkstoš abonentu. Pēc "Hustler's University" slēgšanas, 2022. gada oktobrī Teits laida klajā atjauninātu programmas versiju ar nosaukumu "The Real World". 2022. gada decembrī Teits ar brāli Tristanu un divām sievietēm tika arestēti Rumānijā aizdomās par cilvēku tirdzniecību un organizētās noziedzības grupas izveidi. Rumānijas policija apgalvo, ka grupa esot piespiedusi upuriem veidot pornogrāfiska rakstura saturu. 2023. gada martā visi arestētie tika pārvietoti uz mājas arestu. 2023. gada jūnijā viņi tika apsūdēti izvarošanā, cilvēku tirdzniecībā un organizētas noziedzības grupas izveidē ar mērķi seksuāli izmantot sievietes. Teits ar brāli noraida visas apsūdzības.