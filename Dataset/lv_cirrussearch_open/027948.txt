2010. gada Čīles zemestrīce bija 2010. gada 27. februārī plkst. 3.34 pēc vietējā laika (06.34 UTC) notikusi zemestrīce ar 8,8 magnitūdu. Tās epicentrs bija Čīles dienvidcentrālās daļas piekraste. Tā ir astotā spēcīgākā ar seismogrāfu fiksētā zemestrīce pasaules vēsturē. Zemestrīce vislabāk bija jūtama sešos Čīles reģionos, kuru kopējais iedzīvotāju skaits ir 80% no visas valsts iedzīvotāju skaita. Grūdieni bijuši jūtami arī vairākās Argentīnas pilsētās, tai skaitā Buenosairesā, Kordovā, Mendosā un Lariohā. Grūdieni sasniedza arī 2400 km attālumā Peru dienvidos esošo pilsētu Iku. Zemestrīce izraisīja cunami, kas izpostīja vairākas piekrastes pilsētas Čīlē. Tika izraisīta arī elektrības atslēgšanās, kas skāra 93% Čīles iedzīvotāju. Saskaņā ar oficiālajiem avotiem zemestrīcē un cunami dzīvību zaudēja 525 cilvēki, 25 cilvēki tika pasludināti par pazudušiem un 9% iedzīvotāju skartajos reģionos zaudēja mājas. Čīles ekonomikai tika nodarīti 15—30 miljardus ASV dolāru lieli zaudējumi.