Indijas Domīnija jeb Indijas Savienība (angļu: Union of India) bija neatkarīga valsts Britu Sadraudzības ietvaros, kas kopā ar Pakistānas Domīniju izveidojās Britu Indijas teritorijā pēc Indijas neatkarības pasludināšanas 1947. gada 15. augustā. Indijas premjerministrs šajā laikā bija Džavāharlāls Nehru. Teritoriālās nesaskaņas starp jaunajām valstīm 1947. gada oktobrī izraisīja Pirmo Indijas—Pakistānas karu, 1948. gadā Indijas domīnijai pievienoja Džunagadhas valsti (tagadējās Gudžarātas dienvidu daļa) un Haidarābādas nizāma valsti, bet 1949. gadā Rādžastānas valstu lielāko daļu un Tripuras valsti. Indijas domīnija beidza pastāvēt pēc Indijas Republikas pasludināšanas 1950. gada 26. janvārī.