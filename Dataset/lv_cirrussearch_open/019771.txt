Šis raksts ir par seriālu. Par spēli skatīt rakstu Game of Thrones (spēle). "Troņu spēle" (angļu: Game of Thrones) ir ASV televīzijas drāmas seriāls, kura autori ir Deivids Benofs un D. B. Veiss. Seriāls uzņemts pēc rakstnieka Džordža R. R. Mārtina romānu sērijas "Dziesma par ledu un uguni" (A Song of Ice and Fire) motīviem, kuras pirmās daļas nosaukums ir "Troņu spēle" (A Game of Thrones). Seriāls ASV pārraida HBO televīzijas kanālā kopš 2011. gada 17. aprīļa. Seriāls noslēdzās ar astoto sezonu, kuras pirmizrāde bija 2019. gada 14. aprīlī. Seriāls saņēmis pozitīvas kritiķu atsauksmes, kā arī vairākas balvas, tai skaitā astoņas Emmy balvas. Vairākus apbalvojumus ieguvuši seriāla aktieri, arī Tirionu Lenisteru attēlojošais Pīters Dinklidžs. Seriāls regulāri iekļūst ASV plašsaziņas līdzekļu veidotajos labāko seriālu sarakstos. Sākot ar otro sezonu, Metacritic mājaslapā seriāla reitings bijis vismaz "90". Seriāls pazīstams ar lielo nelegālo lejupielāžu skaitu. Mājaslapa TorrentFreak nosauca šo par visvairāk nelegāli lejupielādēto TV seriālu kopš 2012. gada. Ceturtās sezonas pēdējā sērija The Children uzstādīja BitTorrent rekordu — pirmajās 12 stundās tā tika lejupielādēta ap 1,5 miljonu reižu, tāpat to vienlaicīgi dalīja 250 tūkstoši lietotāju.