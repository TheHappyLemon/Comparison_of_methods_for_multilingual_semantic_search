Briseles Dienvidu stacija (franču: Gare de Bruxelles-Midi, nīderlandiešu: Station Brussel-Zuid) ir dzelzceļa stacija, kas atrodas Beļģijas galvaspilsētā Briselē. Tā ir pēc apkalpoto pasažieru skaita lielākā dzelzceļa stacija Beļģijā. Netālu no stacijas atrodas Dienvidu tornis, kas ir augstākā celtne Beļģijā. Pirmo staciju Briseles dienvidu rajonā - Bogāras staciju (Gare des Bogards) uzcēla 1839. gadā. Līdz ar dzelzceļu attīstību tā kļuva par mazu un 1869. gadā uz dienvidiem no vecās stacijas uzcēla jaunu staciju. Stacijas mūsdienu viedols tika iegūts no 1939. līdz 1954. gadam, kad Briseles Dienvidu staciju izbūvēja pēckara modernisma stilā. Bez satiksmes uz Beļģijas pilsētām Briseles Dienvidu stacija nodrošina pasažieru vilcienu kustību uz Franciju, Lielbritāniju, Luksemburgu, Nīderlandi, Vāciju.