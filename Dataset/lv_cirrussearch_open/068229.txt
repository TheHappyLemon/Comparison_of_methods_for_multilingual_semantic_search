Rektascensija (latīņu: rectus — 'taisns' un ascensio — 'uzlēkšana, uzkāpšana') ir viena no sfēriskajām koordinātām astronomiskajā ekvatoriālajā koordinātu sistēmā. Rektascensiju apzīmē ar grieķu burtu α . Rektascensijas vērtība tiek skaitīta pretpulksteniski pa debess ekvatoru, kā atskaites punktu ņemot pavasara punktu un skaitot līdz vietai, kur debess ekvatoru krusto attiecīgā spīdekļa vai cita astronomiska objekta deklinācijas riņķis. Parasti rektascensiju izsaka stundās, minūtēs un sekundēs, sadalot debess ekvatoru 24 stundās. To var izteikt arī leņķa grādos. Vienai rektascensijas stundai atbilst 15 leņķa grādi, vienai rektascensijas minūtei — 15 leņķa minūtes, bet vienai rektascensijas sekundei — 15 leņķa sekundes.