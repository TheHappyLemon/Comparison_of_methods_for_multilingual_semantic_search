2019. gada Eiropas spēles (baltkrievu: Еўрапейскія гульні 2019; krievu: Европейские игры 2019), zināmas arī kā II Eiropas spēles, bija otrās Eiropas spēles, kas notika Baltkrievijas galvaspilsētā Minskā no 2019. gada 21. jūnija līdz 30. jūnijam. Spēlēs sacentās par 199 medaļu komplektiem 15 sporta veidos (23 disciplīnas). Piedalījās apmēram 4000 sportistu no 50 valstīm. Desmit sporta veidos Eiropas spēles ietvēra kvalifikācijas sacensības nākamajām vasaras olimpiskajām spēlēm Tokijā. Spēļu atklāšanas ceremonija notika Dinamo stadionā 2019. gada 21. jūnijā, un noslēguma ceremonija 30. jūnijā.