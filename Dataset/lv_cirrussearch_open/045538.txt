Žans Pols Getijs (angļu: Jean Paul Getty; dzimis 1892. gada 15. decembrī, miris 1976. gada 6. jūnijā), plašāk zināms kā Ž. Pols Getijs, bija ASV naftas magnāts. Viņš nodibināja kompāniju Getty Oil un 1957. gadā žurnāls Fortune nosauca viņu par bagātāko dzīvo amerikāni, kamēr 1966. gadā Ginesa rekordu grāmata viņu atzīmēja kā pasaules bagātāko privātpersonu ar aptuveni 1,2 miljardu ASV dolāru bagātību. Uzreiz pēc Getija nāves viņa bagātība bija vairāk kā seši miljardi ASV dolāru (apmēram 9,05 miljardi ASV dolāru pārrēķinot 2017. gada vērtībā). 1996. gadā publicētajā grāmatā viņš ir atzīmēts kā 67. bagātākais amerikānis, pamatojoties uz viņa bagātību pret nacionālo kopproduktu. Neskatoties uz savu bagātību, Getijs bija ļoti taupīgs. Īpaši tas bija novērojams 1973. gadā, kad Itālijā nolaupīja viņa mazdēlu. Getijs bija kaislīgs mākslas un antikvariāta kolekcionārs, viņa kolekcija kļuva par pamatu Losandželosā atvērtajam Ž. Pola Getija muzejam.