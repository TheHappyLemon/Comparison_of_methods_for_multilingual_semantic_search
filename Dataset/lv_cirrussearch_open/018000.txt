Mozess Jozefs Rots (vācu: Moses Joseph Roth; dzimis 1894. gada 2. septembrī, miris 1939. gada 27. maijā) bija Ukrainā dzimis ebreju izcelsmes austriešu rakstnieks un žurnālists. Visplašāk pazīstams kā 1932. gadā publicētās ģimenes sāgas "Radecka maršs" (Radetzkymarsch) autors. Dzimis Brodos, Austroungārijā. Pēc ģimnāzijas beigšanas no 1914. līdz 1916. gadam studēja Vīnes Universitātē. Kā brīvprātīgais piedalījās Pirmajā pasaules karā Austrumu frontē. 1918. gadā atgriezās Vīnē un sāka darboties kā žurnālists dažādās avīzēs, iesākumā kreisajā presē ar pseidonīmu "Sarkanais Rots". 1920. gadā pārcēlās uz Berlīni, kur no 1923. gada sadarbojās ar liberālo Frankfurter Zeitung, daudz ceļodams. Būdams viens no visaugstāk apmaksātajiem žurnālistiem, no 1923. gada publicējis arī literāros darbus. 1925. gadā ieradās Parīzē, un līdz mūža beigām daudz laika pavadīja tur. Miris 1939. gadā, mūža nogalē sirga ar alkoholismu (pēdējais Rota literārais darbs bija novele "Leģenda par svēto dzērāju" (Die Legende vom heiligen Trinker)).