Arctovski (poļu: Polska Stacja Antarktyczna imienia Henryka Arctowskiego) ir Polijas vissezonas polārstacija Antarktikā. Izvietojusies Karaļa Džordža salas dienvidu piekrastē, Admiralitātes līča rietumu krastā. Pieder Polijas Zinātņu Akadēmijai, pētniecības darbus koordinē Bioķīmijas un biofizikas institūta Antarktikas Bioloģijas katedra. Stacija izveidota 1977. gada 26. februārī un nosaukta par godu poļu ģeogrāfam, ģeofiziķim un polārpētniekam, Adriena de Žerlaša Antarktiskās ekspedīcijas dalībniekam Henrikam Arctovskim. Stacija sastāv no 14 dažādām ēkām, kā arī divām patversmēm — Taturowa Chata speciāli aizsargātajā teritorijā Nr. 151 un Demay — teritorijā Nr. 128. Galvenās pētniecības nozares ir okeanogrāfija, ģeoloģija, ģeomorfoloģija, glacioloģija, meteoroloģija, klimatoloģija, seismoloģija un ekoloģija. Izdevumus sedz Polijas Zinātnes un augstākās izglītības ministrija un 2010. gadā kopējais budžets bija 2,5 miljoni zlotu.