Lēvena (franču: Louvain, nīderlandiešu: Leuven, vācu: Löwen) ir pilsēta Beļģijas centrālajā daļā, Flandrijas reģionā. Flāmu Brabantes administratīvais centrs un lielākā pilsēta. Atrodas 25 kilometrus uz austrumiem no Beļģijas galvaspilsētas Briseles un 63 kilometru attālumā no Beļģijas otrās lielākās pilsētas Antverpenes pie Dilas upes. Pilsētas kopējā platība ir 56,63 km², pēc 2013. gada datiem pilsētā dzīvo 97 656 iedzīvotāji. Tā ir ceturtā lielākā Flandrijas reģiona pilsēta un desmitā lielākā pilsēta Beļģijā. Lēvena ir dibināta 1825. gadā. Pilsētas teritorijā atrodas AB InBev kompānijas galvenā mītnes vieta, kas nodarbojas ar dzērienu un alus ražošanu. Kompānija pārvalda apmēram 25% no kopējā pārdotā alus daudzuma pasaulē. Pilsētā atrodas arī Lēvenas Katoļu universitāte, kas ir vecākā katoļu universitāte pasaulē. Pilsētas slimnīca ir viena no lielākajām pasaulē un tajā strādā vairāk kā 8800 darbinieki.