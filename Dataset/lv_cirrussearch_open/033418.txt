"Rīts priežu mežā" (krievu: Утро в сосновом лесу) ir krievu mākslinieku Ivana Šiškina un Konstantīna Savicka glezna. Lāčus ir gleznojis Savickis, bet mākslas kolekcionārs Pāvels Tretjakovs izdzēsa viņa parakstu, uzsverot, ka "no idejas līdz izpildījumam viss liecina, ka gleznošanas maniere un radošā metode atbilst tikai Šiškinam", tāpēc šobrīd glezna tiek piedēvēta Šiškinam vienam pašam. "Rīts priežu mežā" izrādījās ārkārtīgi populāra glezna un tika reproducēta uz dažādiem priekšmetiem, to skaitā uz saldumu ražotāju "Laima" konfektēm "Lācītis ķepainītis" un "Krasnij oktjabrj" ražotajām konfektēm "Miška kosolapij". Saskaņā ar kādu aptauju, glezna Krievijā ir otra populārākā aiz Viktora Vasņecova "Varoņi" (krievu: Богатыри). Līdzīgas Šiškina gleznas ir "Mežs pavasarī (1884) un "Sestroreckas mežs" (1896). Tiek uzskatīts, ka Šiškins šo gleznu radījis pie Narvas-Jēsū (Igaunijā), kur viņš vasarās bieži atpūties.