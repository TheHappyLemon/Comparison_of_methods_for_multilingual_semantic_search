Gerolsteiner (UCI komandas kods: GST) bija profesionāla Vācijas šosejas riteņbraukšanas komanda, kura piedalījās UCI ProTour. To sponsorēja minerālūdens režotājkompānija Gerolsteiner Brunnen un velosipēdu ražotājs Specialized. Komandu dibināja 1998. gadā un par menedžeri tika iecelts Hanss Mihaels Holcers, par sporta direktoriem — Rolfs Golcs un Kristians Henns. Līguma noslēgšana ar Georgu Totšnigu 2001. gadā palīdzēja komandai iekļūt pirmajā divīzijā. 2003. gadā komanda pirmoreiz piedalījās Tour de France. Vairāku sezonu garumā komandas līderis bija Georgs Totšnigs, kurš guva Tour de France finišēja labāko desmitniekā un bija lielisks kalnu braucējs. 2005. gadā Totšnigs uzvarēja tūres 14. posmā pēc 15 km gara kāpuma Port de Pailhères (2000 metru 8,2% slīpumā), kļūstot par pirmo austrieti, kurš uzvarējis tūres posmā kopš Maksa Bullas, kurš 1931. gadā uzvarēja trijos posmos. 2007. gadā G. Totšnigs beidza karjeru un Levi Leipheimers pārgāja uz Discovery Channel, par komandas līderiem 2007. gada Tour de France kļuva jaunie Markuss Fotens un Stefans Šūmahers. 2007. gada septembrī komanda paziņoja, ka Gerolsteiner nepagarinās sponsorēšanas līgumu 2008. gada sezonas beigās. 2008. gada augustā tika paziņots, ka līdz ar sezonas beigām komanda tiks likvidēta, nespējot atrast jaunu sponsoru. 2008. gada oktobrī komandas braucēji Stefans Šūmahers un Bernhards Kols uzrādīja pozitīvas CERA, trešās paaudzes eritropoetīna (EPO) analīzes.