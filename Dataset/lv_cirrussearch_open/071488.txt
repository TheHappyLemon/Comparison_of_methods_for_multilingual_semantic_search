Agņeška Holanda (poļu: Agnieszka Holland; dzimusi 1948. gada 28. novembrī) ir poļu kinorežisore un scenāriste. Savu karjeru sākusi kā režisora asistente. Bijusi asistente tādiem režisoriem kā Kšištofam Zanusi un Andžejam Vajdam. Pēc kara stāvokļa ieviešanas, 1981. gadā emigrējusi uz Franciju. Holandas Rietumvācijā uzņemtā filma Bittere Ernte (1985) nominēta Amerikas Kinoakadēmijas balvai kategorijā "Labākā filma svešvalodā". Lielu starptautisku atzinību guvusi ar filmu "Eiropa, Eiropa" (Europa, Europa, 1990), par ko viņu nominēja Kinoakadēmijas balvai kategorijā "Labākais adaptētais scenārijs". Vēlāk režisējusi fantāzijas filmu The Secret Garden (1993), biogrāfisko drāmu "Pilnīgs aptumsums" (1995), romantisko drāmu "Vašingtona laukums" (Washington Square, 1997), drāmu Copying Beethoven (2006), Holokausta drāmu In Darkness (2011), kriminālfilmu Pokot (2017), biogrāfisko trilleri Mr. Jones (2019), kā arī drāmas "Šarlatāns" (Šarlatán, 2020) un Zielona granica (2023). 2020. gadā Holandu ievēlēja par Eiropas Kinoakadēmijas prezidenti.