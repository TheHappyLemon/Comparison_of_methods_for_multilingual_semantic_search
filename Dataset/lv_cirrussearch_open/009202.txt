Džozefīne Beikere (angļu: Josephine Baker), īstajā vārdā Frīda Džozefīne Makdonalda (angļu: Freda Josephine McDonald; dzimusi 1906. gada 3. jūnijā, mirusi 1975. gada 12. aprīlī), bija amerikāņu izcelsmes dejotāja, dziedātāja un aktrise. Vislielākos panākumus guvusi Eiropā. Dzimusi Sentluisā, ASV. Divpadsmit gados pameta skolu un dzīvoja Sentluisas graustos. Piecpadsmit gadu vecumā viņu pamanīja, un uzaicināja uzstāties Sentluisas vodeviļās. Vēlāk pārcēlās uz Ņujorku, bet 1925. gadā guva milzīgus panākumus, uzstājoties ar erotiskajām dejām Parīzē, Elizejas Lauku teātrī. Izceļoties Otrajam pasaules karam, Džozefīne Beikere iesaistījās Francijas Pretošanās kustībā, par ko pēc kara apbalvota ar Kara Krusta (Croix de guerre) militāro ordeni. Pēc kara atbalstīja Afroamerikāņu cilvēktiesību kustību. 1975. gada 8. aprīlī Parīzē notika Džozefīnes Beikeres retrospektīva izrāde, atzīmējot 50 gadus šovbiznesā, bet pēc četrām dienām viņa mira. Izvadīta ar militāru godu. Apglabāta Montekarlo. Viņa ir pirmā tumšādainā sieviete, kurai izveidots piemineklis (kenotafs) Parīzes Panteonā. To atklāja 2021. gada 30. novembrī