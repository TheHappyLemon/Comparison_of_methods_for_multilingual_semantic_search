Džai Džigans (vienkāršotā ķīniešu: 翟志刚, tradicionālā ķīniešu: 翟志剛, piņjiņs: Zhái Zhìgāng, dzimis 1966. gada 10. oktobrī) ir Ķīnas kosmonauts, Tautas Atbrīvošanas armijas Gaisa spēku lidotājs, ģenerālmajors. Viņš 2008. gadā veica pirmo Ķīnas iziešanu kosmosā. Džai Džigans piedzima Lundzjanas apriņķī, Heilundzjanas provincē. Pēc tautības viņš ir haņs. 1985. gadā viņš sāka dienestu Tautas Atbrīvošanas armijā. 1989. gadā viņš Gaisa spēku 3. Aviācijas skolā ieguva bakalaura grādu. Pēc tam viņš dienēja par lidotāju, vēlāk bija posma komandieris, lidošanas instruktors. 1995. gada oktobrī Džai pieteicās par kandidātu kosmonautu vienībā, kurā tika ieskaitīts 1998. gada 5. janvārī. 2003. gada decembrī viņš bija triju kosmonautu grupā, kas gatavojās lidojumam ar kosmosa kuģi Shenzhou 5. Viņš bija Ķīnas pirmā kosmonauta Jana Liveja dublieris. 2004. gada decembrī Džai Džigans sāka gatavoties lidojumam ar kosmosa kuģi Shenzhou 6. 2005. gada oktobrī viņu apstiprināja par dublieru apkalpes komandieri. 2008. gada 24. septembrī tika paziņots, ka Džai būs Shenzhou 7 pamatpkalpes komandieris. Pirmo kosmisko lidojumu Džai Džigans veica 2008. gada septembrī kā kosmosa kuģa Shenzhou 7 komandieris. Lidojuma laikā notika pirmā Ķīnas pārstāvju iziešana kosmosā. Iziešanu ārpus orbitālā moduļa veica Džai, savukārt Liu Bomins palika slūžu kamerā un novēroja Džigana darbības. Džai bija Shenzhou 12 dublieru apkalpes komandieris. Otro lidojumu kosmosā Džai Džigans sāka 2021. gada 15. oktobrī kā kosmosa kuģa Shenzhou 13 komandieris, dodoties otrajā ekspedīcijā uz orbitālo staciju Tiangong. Stacijā viņš ar diviem kosmonautiem pavadīja sešus mēnešus. Džigans veica divas iziešanas kosmosā. Uz zemes kuģa nolaižamais aparāts atgriezās 2022. gada 16. aprīlī. Kosmisko lidojumu kopsavilkums: Iziešanas atklātā kosmosā: