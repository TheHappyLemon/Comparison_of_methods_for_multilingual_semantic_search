Alisons Ramzess Bekers (portugāļu: Alisson Ramses Becker; dzimis 1992. gada 2. oktobrī), biežāk pazīstams kā Alisons, ir Brazīlijas futbolists, vārtsargs, pārstāv Brazīlijas futbola izlasi. Kopš 2018. gada Alisons spēlē Anglijas Premjerlīgas klubā Liverpool FC. Karjeru sāka Brazīlijas klubā SC Internacional. 2016. gada jūlijā pievienojās Itālijas A sērijas klubam AS Roma, ar ko 2018. gadā sasniedza UEFA Čempionu līgas pusfinālu. 2018. gada jūlijā pārgāja uz Anglijas Premjerlīgas klubu Liverpool FC, parakstot līgumu uz sešiem gadiem. Transfēra summa sasniedza 72,5 miljonus eiro, kas ir lielākā līdz šim par vārtsargu samaksātā summa vēsturē. Brazīlijas izlasē debitēja 2015. gada 14. oktobrī 2018. gada FIFA Pasaules kausa kvalifikācijas spēlē pret Venecuēlu. Izlases sastāvā piedalījās 2018. gada FIFA Pasaules kausa finālturnīrā.