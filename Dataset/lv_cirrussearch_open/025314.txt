Frīdrihs III Gudrais (vācu: Friedrich der Weise; dzimis 1463. gada 17. janvārī, miris 1525. gada 5. maijā) bija Saksijas kūrfirstistes valdnieks un Mārtiņa Lutera atbalstītājs. Dzimis Torgavā Saksijas kūrfirsta Ernsta ģimenē. Pēc tēva nāves kļuva par kūrfirstu. 1502. gadā nodibināja Vitenbergas universitāti, kura ar tās Mārtiņa Lutera un Filipa Melahtona darbību kļuva par luterticības izcelšanās vietu. Kaut arī Frīdrihs III pats visu mūžu palika katolis, viņš atbalstīja Lutera darbību, cita starpā nodrošinot Lutera viltus nolaupīšanu un dzīvi Vartburgas pilī, kur Luters iztulkoja vāciski Jauno Derību. Frīdrihs III savāca arī milzīgu reliģisko relikviju kolekciju. No 1504. gada Frīdriha III galma mākslinieks bija Lūkass Krānahs Vecākais.