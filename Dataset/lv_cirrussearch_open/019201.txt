TUGSAT-1 (Technische Universität Graz Satellit 1), zināms arī kā BRITE-Austria (BRIght-star Target Explorer - Austria) jeb CanX-3B, arī NLS-8.2 ir Austrijas studentu pavadonis optiskajai astronomijai. Tas kopā ar UniBRITE-1 ir viens no diviem Austrijas pirmajiem pavadoņiem. Palaists 2013. gada februārī. Pavadoņa aparatūru izgatavoja un apkalpo studenti no Gracas tehniskās universitātes. CanX-3B ir daļa no starptautiskās BRIght-star Target Explorer (CanX) programmas. Kosmiskā aparāta platforma izgatavota Toronto universitātē uz Generic Nanosatellite Bus bāzes. Tas ir kuba formā ar izmēriem 200 × 200 × 200 mm ar masu 14 kg. TUGSAT-1 apgādāts ar augstas izšķirtspējas lādiņsaites matricu, ar kuru paredzēts veikt fotometriskus novērojumus zvaigznēm ar redzamo spožumu virs 4,0. TUGSAT-1 novēro zvaigznes zilajā gaismas spektrā, atšķirībā no UniBRITE, kurš veic novērojumus sarkanajā spektrā. TUGSAT-1 palaišana notika Toronto universitātes aerokosmisko pētījumu institūta Kosmisko lidojumu laboratorijas nanopavadoņu palaišanas projekta Nanosatellite Launch Service (NLS) ietvaros. Šis bija NLS astotais starts, un pavadonim dots apzīmējums NLS-8.2. TUGSAT-1 tika palaists 2013. gada 25. februārī 12:31 UTC ar nesējraķeti PSLV-CA no Satiša Dhavana kosmosa centra. Tas bija sekundārā kravas Indijas/Francijas Zemes tālizpētes pavadonim SARAL. Kopā ar to palaisti pavadoņi Sapphire, NEOSSat, UniBRITE, AAUSAT3, STRaND-1.