Katrina Deneva (franču: Catherine Deneuve, izrunā: [katʁin dəˈnœv]; dzimusi Katrina Fabjēna Dorleaka, 1943. gada 22. oktobrī) ir franču aktrise. Bijusi arī modele un producente. Deneva pirmo lomu atveidoja filmā Les collégiennes (1957), kad viņai bija 13 gadi. Plašu ievērību ieguva ar lomu Žaka Demī filmā "Šerbūras lietussargi" (Les Parapluies de Cherbourg, 1964). 1969. gadā par lomu filmā "Dienas skaistule" (Belle de Jour, 1967) Denevu nominēja BAFTA kino balvai. Deneva ir spēlējusi lomas vairākās plaši pazīstamās filmās: "Riebums" (1965), "Pēdējais metro" (Le Dernier Métro, 1980), The Hunger (1983), "Indoķīna" (Indochine, 1992), "Dejotāja tumsā" (Dancer in the Dark, 2000), "8 sievietes" (8 Femmes, 2002), "Persepolisa" (2007), "Ziemassvētku stāsts" (Un conte de Noël, 2008), "Asterikss un Obelikss Viņas Majestātes dienestā" (Astérix & Obélix : Au service de Sa Majesté, 2012), "Pavisam Jaunā Derība" (Le Tout Nouveau Testament, 2015) un "Patiesība" (2019). Deneva 14 reizes bijusi nominēta Cēzara balvai, bet ieguvusi šo balvu divas reizes — par lomām filmās "Pēdējais metro" un "Indoķīna". Par filmu "Indoķīna" nominēta arī Amerikas Kinoakadēmijas balvai kā labākā aktrise.