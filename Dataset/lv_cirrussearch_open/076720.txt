Individuālais brauciens ar atsevišķu startu (angļu: individual time trial, ITT) ir šosejas riteņbraukšanas sacensības, kurās riteņbraucēji brauc individuāli uz laiku (franču: contre la montre — burtiski "pret pulksteni"). Līdzīgs sacensību formāts ir brauciens ar atsevišķu startu velotrekā un komandu brauciens ar atsevišķu startu (TTT). Šīs sacensības sauc arī par patiesības sacensībām, jo rezultāts ir atkarīgs tikai no katra braucēja spēka, izturības un mērķtiecības. Starts notiek ar vienādu intervālu starp startējušajiem, parasti tā ir viena vai divas minūtes. Starta secību parasti nosaka pēc iepriekšējo sacensību vai posmu finiša laikiem, augstāk vērtētajam sportistam startējot pēdējam. Startēšana vēlāk dod braucējam priekšrocību, jo viņš var zināt savu konkurentu laikus, kuri tam jāpārspēj. tas arī padara sacensības interesantākas skatītājiem. Dalībniekiem nav atļauts braukt kāda cita dalībnieka aizvējā. Jebkura komandas biedru palīdzība ir aizliegta. Braucējs ar labāko laiku tiek paziņots par uzvarētāju.