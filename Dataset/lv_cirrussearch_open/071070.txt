Džoana Džeraldīna Beneta (angļu: Joan Geraldine Bennett; dzimusi 1910. gada 27. februārī, mirusi 1990. gada 7. decembrī) bija amerikāņu kino, teātra un televīzijas aktrise, piedalījusies vairāk nekā 70 filmās. Beneta vislabāk pazīstama ar femme fatale lomām Frica Langa film noir filmās Man Hunt (1941), "Sieviete logā" (Woman in the Window, 1944) un "Sārtā iela" (1945). Atveidojusi galveno lomu arī ABC 1960. gadu gotiskajā ziepju operā Dark Shadows, par ko viņu nominēja Emmy balvai. Piedalījusies arī tādās filmās kā Bulldog Drummond (1929), Disraeli (1929), Me and My Gal (1932), "Mazās sievietes" (Little Women, 1933), "Noslēpums aiz durvīm" (Secret Beyond the Door, 1947), The Woman on the Beach (1947), The Reckless Moment (1949), Father of the Bride (1950), Father's Little Dividend (1951), We're No Angels (1955) un There's Always Tomorrow (1956). Savu pēdējo lomu nospēlējusi Dario Ardžento kulta šausmu filmā "Nopūtas" (1977), par ko nominēta Saturna balvai.