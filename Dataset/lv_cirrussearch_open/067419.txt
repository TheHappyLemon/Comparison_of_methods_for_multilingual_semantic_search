Krievu fašisms (krievu: русский фашизм) bija 20. gadsimta krievu nacionālisma paveids, ko raksturoja simpātijas pret itāļu fašismu un vācu nacionālsociālismu, izteikts antikomunisms un antisemītisms. Krievu fašisma saknes meklējamas kustībās, kas vēsturē pazīstamas kā melnsimtnieki un Baltā kustība. Tas bija plaši izplatīts krievu emigrantu vidū Vācijā, Mandžūrijā un ASV. Daži Baltās kustības ideologi, piemēram, Ivans Iļjins un Vasilijs Šuļgins, atzinīgi vērtēja Benito Musolīni Itālijā un Ādolfa Hitlera Vācijā nākšanu pie varas. Sākoties Otrajam pasaules karam, krievu fašisti Vācijā atbalstīja Hitleru un pievienojās krievu kolaborantu rindām.