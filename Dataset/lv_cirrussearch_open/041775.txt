Oktāvija Lenora Spensere (angļu: Octavia Lenora Spencer; dzimusi 1972. gada 25. maijā) ir amerikāņu aktrise un grāmatu autore. Spensere ir viena no divām melnādainajām aktrisēm, kas trīs reizes bijusi nominēta Amerikas Kinoakadēmijas balvai, no kurām saņēmusi vienu balvu kā labākā aktrise otrā plāna lomā filmā "Kalpone" (2011). Par šo lomu apbalvota arī ar Zelta globusa balvu, BAFTA kino balvu un citām balvām. Pārējās divas nominācijas Amerikas Kinoakadēmijas balvai ieguvusi par otrā plāna lomām filmās "Vienādojums ar nezināmajiem" (2016) un "Ūdens forma" (2017). Spenseres pirmā nelielā loma bija 1996. gada filmā "Laiks nogalināt". Tai sekoja daudzas citas lomas kino un televīzijā. Pirmo reizi ievērojamus panākumus Spensere guva tikai 2011. gada filmā "Kalpone". Nākamā nozīmīgā loma bija filmā "Frūtveilas stacija" (2013). Sekoja lomas filmās Smashed (2012), "Cauri sniegiem" (Snowpiercer) (2013), Get on Up (2014), "Citādie" (The Divergent Series, 2015–2016) un "Apdāvinātā" (2017). Par matemātiķes Dorotijas Voganas lomas atveidošanu filmā "Vienādojums ar nezināmajiem" (2016) Spensere tika nominēta Amerikas Kinoakadēmijas balvai un Zelta globusa balvai. Arī par lomu filmā "Ūdens forma" (2017) tika nominēta šīm balvām, kā arī BAFTA kino balvai.