2010. gada NBA Visu zvaigžņu spēle bija 59. NBA Visu zvaigžņu spēle. Tā notika 2009.—2010. gada NBA sezonas laikā 2010. gada 14. februārī Cowboys Stadium amerikāņu futbola stadionā Ārlingtonā, Teksasas štatā. Šī bija otrā reize, kad Dalasā vai tās apkārtnē notika NBA Visu zvaigžņu spēle (iepriekš 1986. gadā). Dalasa tika nosaukta par spēles norises vietu NBA komisāra Deivida Stērna paziņojumā 2008. gada 30. oktobrī. Visu zvaigžņu spēles nedēļas nogalē NBA kalendārā bija pārtraukums. Tajā norisinājās vairāki konkursi un tika aizvadītas vairākas spēles, tai skaitā slavenību spēle, jauno spēlētāju spēle (NBA līgas debitanti pret tās otrgadniekiem), slam-dunk (bumbas trieciens grozā no augšas) konkurss, trīspunktu metienu konkurss. Visu zvaigžņu spēlē sacentās spēlētāji no Austrumu un Rietumu konferenču komandām. Ar rezultātu 141—139 spēlē uzvarēja Austrumu konferences komanda. Par spēles vērtīgāko spēlētāju tika atzīts Austrumu komandu pārstāvošais Dveins Veids, kurš guva 28 punktus, meta ar 75% precizitāti, savāca 6 atlēkušās bumbas, atdeva 11 rezultatīvas piespēles un pārtvēra 5 pretinieku piespēles. Jauno spēlētāju spēlē pirmoreiz kopš 2002. gada uzvarēja līgas debitantu komanda. Par šīs spēles vērtīgāko spēlētāju atzina Tairīku Evansu. Neits Robinsons ieguva savu trešo slum-dunk konkursa uzvarētāja titulu, Pols Pīrss uzvarēja trīspunktmetienu konkursā. Visu zvaigžņu spēli klātienē apmeklēja 108 713 skatītāji, kas ir visu laiku visvairāk apmeklētākā spēle basketbola vēsturē. Iepriekšējais fiksētais basketbola spēļu apmeklētības rekords tika uzstādīts 2003. gada 13. decembra augstskolu monadu spēlē starp Kentuki "Wildcats" un Mičiganas štata "Spartans", šo spēli klātienē vēroja 78 129 cilvēki. 1968. gada Eiropas čempionvienību kausa izcīņas finālu starp Atēnu AEK un Prāgas "Slavia" Panathinaiko Stadium arēnā Atēnās vēroja 80 000 cilvēku, bet rekords netika oficiāli apstiprināts. Iepriekšējais NBA Visu zvaigžņu spēļu apmeklētības rekords tika uzstādīts 1989. gada spēlē, kad Astrodome stadionā Hjūstonā spēli vēroja 44 735 skatītāji.