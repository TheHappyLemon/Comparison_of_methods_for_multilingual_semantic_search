Radiohead ir angļu alternatīvā roka grupa no Abingdonas, Oksfordšīras grāfistes. Visu grupas pastāvēšanas laiku tās sastāvs ir palicis nemainīgs: Toms Jorks (balss, ģitāra, klavieres), Džonijs Grīnvuds (soloģitāra, citi instrumenti), Eds Obraiens (ģitāra, otrā balss), Kolins Grīnvuds (basģitāra) un Fils Selvejs (bungas). Radiohead 1992. gadā izlaida savu pirmo singlu "Creep". Šī dziesma nekļuva uzreiz populāra, bet tā to ieguva tikai dažus mēnešus pēc grupas pirmā albuma "Pablo Honey" (1993) izdošanas. Grupas popularitāte Apvienotajā Karalistē pieauga līdz ar otrā studijas albuma "The Bends" izdošanu 1995. gadā. 1997. gadā grupa izdeva savu trešo studijas albumu - "OK Computer", kas atnesa grupai arī starptautisku slavu. Tieši šis albums bieži vien tiek atzīmēts, ka 1990. gadu nozīmīgākais grupas albums. 2000. gadā izdotais albums "Kid A", kā arī 2001. gadā izdotais "Amnesiac", iezīmējās ar izmaiņām grupas mūzikālajā stilā, vairāk eksperimentējot ar elektroniskās mūzikas, Krautroka, postpanka, kā arī džeza elementiem. Šie albumi atnesa grupai vēl lielāku popularitāti. 2003. gadā izdotajā "Hail to the Thief" bija atrodami visi stilistiskie Radiohead elementi. 2007. gadā tika izdots 7. studijas albums "In Rainbows", kas iezīmējās ar to, ka to varēja iegādāties digitāli, pircējam pašam nosakot cenu. Tiesa, lielākā daļa pircēju izvēlējās nemaksāt neko. Diska formātā albums tika oficiāli izlaists 2007. gada 31. decembrī. Radiohead līdz šim ir izdevusi deviņus studijas albumus, kopumā līdz 2018. gadam pārdodot gandrīz 40 miljonus ierakstu kopiju. 2019. gadā grupa tika uzņemta Rokenrola slavas zālē.