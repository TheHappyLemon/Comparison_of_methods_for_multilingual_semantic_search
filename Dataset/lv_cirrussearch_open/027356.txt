Reifs Fainss (angļu: Ralph Fiennes, IPA: [reɪf faɪnz]; dzimis 1962. gada 22. decembrī) ir angļu aktieris, kinorežisors un producents. Divas reizes nominēts Amerikas Kinoakadēmijas balvai — par otrā plāna lomu filmā "Šindlera saraksts" (1993) un galveno lomu filmā "Angļu pacients" (1996). Piecas reizes nominēts Zelta globusa balvai, sešas reizes — BAFTA kino balvai (balvu ieguvis par lomu "Šindlera sarakstā"). Ieguvis Eiropas Kino balvu par galveno lomu filmā Sunshine (1999). Fainss ir arī pazīstams teātra aktieris. Par Hamleta lomu Brodvejas teātrī saņēmis Tony balvu. Fainss attēlojis nozīmīgas lomas arī tādās pazīstamās filmās kā "Savādā spēle" (1994), "Dīvainās dienas" (1995), "Oņegins" (1999), "Mīlestības dienasgrāmata" (1999), "Sarkanais pūķis" (2002), "Uzticīgais dārznieks" (2005), Bernard and Doris (2006), "Reiz Brigē" (2008), "Hercogiene" (2008), "Lasītājs" (2008), "Lielās cerības" (2012), "Operācija "Skyfall"" (2012), "Viesnīca "Diženā Budapešta"" (2014), "Saules apžilbinātie" (2015), "007: SPEKTRS" (2015), The Dig (2021), "Ēdienkarte" (2022). Reifs Fainss ir arī filmējies Lorda Voldemorta lomā Harija Potera filmu sērijā. Fainss uzsācis arī kinorežisora un producenta darbu. 2011. gadā iznāca pirmā viņa režisētā filma "Koriolāns", 2013. gadā — filma The Invisible Woman, bet 2018. gadā — "Nurijevs. Baltais krauklis". Šajās filmās viņš darbojās arī kā aktieris.