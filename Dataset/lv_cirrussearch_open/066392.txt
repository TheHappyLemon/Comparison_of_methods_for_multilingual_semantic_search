Šteinhūdermērs (vācu: Steinhuder Meer) ir ezers Vācijā, 30 kilometrus uz ziemeļrietumiem no Hannoveres. Lejassaksijas lielākais ezers. Ezers ir neparasti sekls, vidēji tas ir tikai 1,4 metrus dziļš, bet tā maksimālais dziļums ir 2,9 metri. Ezers ir populārs tūrisma objekts, ap to izveidots Šteinhūdermēra dabas parks (Naturpark Steinhuder Meer). Ezerā atrodas 18. gadsimtā Šaumburgas-Lipes firstistes izveidota mākslīga Vilhelmšteinas sala, kas kalpojusi gan kā militārs nocietinājums, gan cietums. 1976. gadā Šteinhūdermērs tika iekļauts Rāmsaras konvencijas aizsargājamo vietu sarakstā.