Džonijs Veismillers (angļu: Johnny Weissmuller; dzimis 1904. gada 2. jūnijā, miris 1984. gada 20. janvārī) bija ASV peldētājs, ūdenspolo spēlētājs un aktieris, vislabāk pazīstams ar Tarzāna attēlošanu filmās. Viņš bija viens no vadošajiem peldētājiem visā pasaulē 1920. gados. Sportista karjeras laikā piedalījās divās Olimpiskajās spēlēs (1924, 1928). 1924. gadā Parīzē viņš izcīnīja bronzu ASV izlases sastāvā ūdenspolo, kā arī trīs zeltus peldēšanā — 100 un 400 m brīvā stila peldējumos (abās distancēs uzstādīja olimpiskos rekordus) un 4x200 m brīvā stila stafetē (uzstādīts pasaules rekords). 1928. gadā Amsterdamā Dž. Veismillers izcīnīja dalītu 5. vietu ūdenspolo sacensībās, kā arī atkārtoja panākumus 100 m brīvā stila peldējumā un 4x200 m brīvā stila stafetē. Karjeras laikā uzstādīja 67 Pasaules rekordus. Pēc peldētāja karjeras beigām kļuva par sesto aktieri, kas tēlojis Tarzānu. 1932. gadā pirmoreiz attēloja Tarzānu filmā Tarzan the Ape Man. Lai arī šo tēlu ir atveidojuši vairāki aktieri, Dž. Veismillers ir līdz šim labākais šīs lomas atveidotājs.