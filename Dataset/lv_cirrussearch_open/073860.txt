Augu fizioloģija ir zinātnes apakšnozare, kas pēta augu organismu dzīvības procesu vispārējās likumsakarības un to izmaiņas atkarībā no vides apstākļiem, t.i., asimilācijas un disimilācijas procesus, kas nodrošina augu augšanu, attīstību un vairošanos - fotosintēzi, elpošanu, ūdens un minerālvielu uzņemšanu un to virzību, ziedēšanu un sēklražošanu, kā arī dažādu vielu biosintēzi un uzkrāšanos. Atkarībā no pētāmajiem procesiem augu fizioloģijai izšķir arī vairākus virzienus. Tradicionāli uzskata, ka tie ir: fotosintēze, elpošana, augu minerālā barošanās, augu augšanas un attīstības regulācija, augu šūnas fizioloģija, augu stresa fizioloģija, augu biotehnoloģija.