"Ūdens forma" (angļu: The Shape of Water) ir 2017. gada ASV fantāzijas drāma, kuras režisors ir Giljermo del Toro. Filma ir par apkopēju, kas aukstā kara laikā strādā ASV valdības laboratorijā un iemīlas slepena eksperimenta objektā. Tajā galvenās lomas attēlo Sallija Hokinsa, Maiks Šenons, Ričards Dženkinss, Dags Džonss, Maikls Stūlbargs un Oktāvija Spensere. Filmas pirmizrāde notika Venēcijas kinofestivālā 2017. gada 31. augustā, kur tā ieguva galveno balvu Zelta lauvu. Filma tika nominēta 90. Kinoakadēmijas balvai 13 kategorijās, no kurām balva tika iegūta četrās kategorijās: "Labākā filma", "Labākais režisors" (Giljermo del Toro), "Labākā oriģinālmūzika" (Aleksandrs Desplā) un "Labākais mākslinieka darbs" (Pols Denhams Osterberijs, Šeins Vijē un Džefs Melvins).