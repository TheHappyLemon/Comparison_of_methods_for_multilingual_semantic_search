"Par sauju dolāru" (itāļu: Per un pugno di dollari, angļu: A Fistful of Dollars) ir 1964. gada spageti vesterns, kura režisors ir Serdžo Leone. Filmā galvenās lomas atveido Klints Īstvuds, Džans Marija Volonte un Marianna Koha. "Par sauju dolāru" pirmizrāde notika 1964. gadā Itālijā un tā aizsāka spageti vesterna žanra popularitāti. "Par sauju dolāru" ir pirmā Leones "dolāru" triloģijas filma, kurai sekoja "Par dažiem liekiem dolāriem" (Per qualc he dollaro in più; 1965) un "Labais, ļaunais un neglītais" (1966). Visās šajās filmās galveno lomu atveidoja Īstvuds. Šī bija arī pirmā filma, kurā Īstvuds attēloja galveno lomu. "Par sauju dolāru" tiek uzskatīta par neoficiālu Akiras Kurosavas filmas Yojimbo (1961) rimeiku. Vairāki aktieri un uzņemšanas komandas darbinieki no Eiropas izmantoja pseidonīmus, piemēram, Leone filmu uzņēma ar pseidonīmu Bobs Robertsons, Džans Marija Volonte izmantoja pseidonīmu Džons Velss, savukārt filmas mūzikas autors Ennio Morrikone izmantoja pseidonīmu Dens Savio.