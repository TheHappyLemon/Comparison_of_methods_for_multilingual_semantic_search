Ēdamā kolokāzija (Colocasia esculenta) jeb ziloņa ausis ir daudzgadīgs kallu dzimtas tropu lakstaugs. Tā saknēs veidojas 2 līdz 4 kg smagi bumbuļsīpoli, kas tiek saukti par taro, un tajos ir daudz cietes. Bumbuļsīpoli un auga lapas tiek izmantotas uzturā. Par taro mēdz saukt arī visu augu. Kolokāzijas dabiskais izplatības areāls ir reģions no Dienvidaustrumāzijas līdz Polinēzijai. Mūsdienās tas ir izplatīts pārtikas augs arī Āfrikā un citos tropu reģionos.