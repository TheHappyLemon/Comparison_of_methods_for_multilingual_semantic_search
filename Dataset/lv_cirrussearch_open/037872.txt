Karamele (no franču: caramel, kas no portugāļu: caramelo — 'dedzināts cukurs') ir no lēni karsēta attīrīta cukura šķīduma un cietes maisījuma gatavots konditorejas izstrādājums ar sausnas saturu 97—99%. Karsēšanas laikā no cukura saharozes molekulām atšķeļas ūdens un veidojas aromātiskie savienojumi — maltols, diacetils, metilglioksalāts un furāni, kas piešķir karamelēm raksturīgo krāsu, garšu un smaržu. Karameles sīkāk izdala ledenēs un pildītajās karamelēs ar ogu, riekstu, medus, piena vai liķiera pildījumiem. Atkarībā no pildījuma veida, karamelēs ir 85—93% ogļhidrātu, 0—12% tauku un 0—3,4% olbaltumvielu.