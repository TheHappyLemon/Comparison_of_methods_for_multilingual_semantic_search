Gudafa Cegaja Desta (amharu: ጉዳፍ ፀጋዬ; dzimusi 1997. gada 23. jūnijā) ir Etiopijas vieglatlēte — vidējo un garo distanču skrējēja. Divkārtējā pasaules čempione (5000 m un 10 000 m distancēs), kā arī pašreizējā pasaules rekordiste 5000 metros (14:00,21). Piedalījusies divās vasaras olimpiskajās spēlēs (2016, 2020). 2016. gadā Riodežaneiro startēja 800 metru distancē, priekšskrējienā finišēja 4. vietā un pusfinālam nekvalificējās, ierindojoties 19. vietā. Tokijas olimpiskajās spēlēs izcīnīja bronzas medaļu 5000 metru distancē. Pasaules čempionātā 2019. gadā Dohā ieguva bronzas medaļu 1500 metros. 2022. gada Pasaules čempionātā Jūdžīnā izcīnīja divas medaļas — zeltu 5000 m un sudrabu 1500 m distancē. 2023. gada čempionātā Budapeštā uzvarēja 10 000 metru skrējienā. 2022. gadā Belgradā kļuva par pasaules čempioni telpās 1500 metros. 2021. gada 9. februārī Ljevēnā, Francijā, laboja pasaules rekordu telpās 1500 m, distanci veicot 3 minūtēs un 53,09 sekundēs. 2023. gada 17. septembrī Dimanta līgas sezonas finālposmā Jūdžīnā laboja pasaules rekordu 5000 metru skrējienā, finišējot pēc 14 minūtēm un 0,21 sekundes.