Veins Marks Rūnijs (angļu: Wayne Mark Rooney; dzimis 1985. gada 24. oktobrī) ir bijušais angļu futbolists, pēs spēlētāja karjeras beigām — futbola treneris. Aizvadījis 120 spēles Anglijas izlasē un līdz 2023. gadam bija visu laiku rezultatīvākais Anglijas izlases spēlētājs (53 vārti). Kopš 2023. gada oktobra V. Rūnijs ir Championship kluba Birmingham City galvenais treneris. Parasti spēlēja uzbrucēja pozīcijā, taču ir ticis izmantots arī kā pussargs. Kopš 2002. gada spēlēja Liverpūles "Everton", kura jaunatnes komandā trenējies no 10 gadu vecuma. 2004. gadā V. Rūnijs tika pārdots uz Manchester United par 25,6 miljoniem mārciņu, kas bija visu laiku lielākā transfēru summa, kas samaksāta par padsmitgadnieku. Kopā ar United 3 reizes uzvarējis Premjerlīgā un Čempionu līgā, bet divreiz izcīnījis Anglijas Līgas kausu. 2010. gadā tika atzīts par Gada futbolistu Anglijā gan spēlētāju, gan žurnālistu aptaujās. 2017. gadā atgriezās savā pirmajā klubā Liverpūles "Everton" un aizvadīja vienu sezonu. 2018. gada jūnijā pievienojās MLS klubam D.C. United. MLS aizvadīja 48 regulārās sezonas spēles un guva 23 vārtus. 2020. gada janvārī atgiezās Anglijā, pievienojoties Derby County komandai. 2020. gada novembrī, pēc trenera Filipa Koku atlaišanas, Rūnijs kļuva par komandas pagaidu galveno treneri. 2021. gada 15. janvārī Rūnijs tika apstiprināts par komandas galveno treneri, kā arī paziņoja par spēlētāja karjeras beigām. Anglijas futbola izlasē debitēja 2003. gadā. Spēlējis 2006., 2010. un 2014. gada Pasaules kausa finālturnīros un 2004., 2012. un 2016. gada Eiropas čempionātā. 2017. gada augustā paziņoja par karjeras beigām izlasē. 2018. gada 15. novembrī pret ASV aizvadīja atvadu spēli izlasē, nākot uz maiņu spēles 58. minūtē. Ar 53 gūtiem vārtiem 120 Anglijas izlases sastāvā aizvadītajās spēlēs V. Rūnijs ir visu laiku rezultatīvākais tās spēlētājs. Trenera karjeru uzsāka Derby County paralēli spēlēšanai. Pēc spēlētāja karjeras beigām kļuva par pastāvīgu komandas galveno treneri. Pēc 2021.—2022. gada sezonas, kurā komanda tika pazemināta uz EFL League One, amatu atstāja. 2022. gada 12. jūlijā Rūnijs tika apstiprināts par D.C. United galveno treneri. Viņš stājās līdzšinējā trenera Hernana Losadas vietā. Pēc 2023. gada regulārās sezonas, komandai neiekūstot izslēgšanas spēlēs, Rūnijs amatu atstāja. Drīz pēc tam 2023. gada 11. oktobrī viņš tika apstiprināts par Championship kluba Birmingham City galveno treneri.