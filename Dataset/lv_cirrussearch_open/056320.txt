Teurnija (latīņu: Teurnia), vēlāk Tiburnija (latīņu: Tiburnia) bija romiešu pilsēta mūsdienu Austrijas teritorijā. Pilsētas drupas atrodas Austrijas dienvidos, Karintijā, Dravas upes kreisajā krastā 4 kilometrus augšpus Špitālas pie Dravas. 5. gadsimtā Teurnija kļuva par Iekšējās Norikas (Noricum mediterraneum) provinces centru (pirms tam tā bija Viruna). Savos ziedu laikos pilsētas iedzīvotāju skaits bija apmēram 30 000. No 4. gadsimta līdz 7. gadsimta sākumam pilsēta bija kristiešu bīskapijas centrs un arī mūsdienās Tiburnija ir katoļu baznīcas titulārbīskapija.