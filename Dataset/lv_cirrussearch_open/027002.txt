Izkliedētā skaitļošana jeb izkliedētā datošana (angļu: distributed computing) ir datorzinātnes nozare, kas pēta izkliedētas sistēmas. Izkliedētas sistēmas ir programmatūras sistēmas, kuras komponentes ir atsevišķas sistēmas, kas savienotas tīklā un koordinē savu darbību apmainoties ar ziņojumiem. Komponentes savā starpā sazinās, lai kopīgi sasniegtu kādu vienu konkrētu mērķi. Trīs izkliedētas sistēmas raksturojošas īpašības ir: komponenšu laiksakritība (angļu: concurrency), vienota pulksteņa neesamība un neatkarīga komponenšu atteice.