Amanda Saifreda (angļu: Amanda Michelle Seyfried; dzimusi 1985. gada 3. decembrī) ir amerikāņu aktrise, dziedātāja, dziesmu autore un bijusī modele. 11 gadu vecumā Amanda uzsāka modeles karjeru, taču 15 gados pievērsās aktrises karjerai, uzsākdama to ar otrā plāna lomām. No 1999. gada filmējās TV seriālos. Uz lielā ekrāna debitējusi ar lomu 2004. gada filmā "Nekrietneles". Laikā no 2004. līdz 2010. gadam filmējās dažādos seriālos, tajā pašā laikā bija vienas no vadošo lomu izpildītājām 2008. gada mūziklā Mamma Mia!, kā arī tās 2018. gada turpinājumā "Mamma Mia! Mēs atkal esam klāt". Tēlojusi galveno lomu filmā "Vēstules Džuljetai" (2010). Piedalījusies Toma Hūpera režisētajā muzikālajā drāmā "Nožēlojamie" (2012). Par lomu Deivida Finčera filmā "Manks" (2020) Saifredu nominēja Amerikas Kinoakadēmijas balvai kategorijā "Labākā aktrise otrā plāna lomā".