Mad Men ir amerikāņu televīzijas seriāls, kura autors ir Metjū Veiners. Seriāls tika pārraidīts ASV kabeļtelevīzijas kanālā AMC no 2007. gada 19. jūlija līdz 2015. gada 17. maijam. Seriālam kopumā iznāca septiņas sezonas (92 sērijas). Seriāls ir par vienu no Ņujorkas prestižākajām reklāmas aģentūrām 20. gadsimta 60. gadu sākumā, darbība koncentrējas uz uzņēmuma noslēpumaino, bet ļoti talantīgo reklāmas vadītāju Donaldu Dreiperu. Saskaņā ar seriāla pirmo sēriju frāze "Trakie vīrieši" (Mad men) ir slenga termins, kuru 20. gadsimta 50. gados izveidoja Medisona avēnijā (Madison Avenue) strādājošie reklāmas nozares darbinieki par sevi, tomēr vēlākajā gaitā tas tiek apstrīdēts. Kopš seriāla pirmizrādes tas guvis plašu atzinību par vēsturisko precizitāti, vizuālo stilu, kostīmiem, tēlojumu, scenāriju, režiju. Seriāls ir ieguvis 15 Emmy un 4 Zelta globusa balvas. Šis ir pirmais kabeļtelevīzijas seriāls, kas ieguvis labākā drāmas seriāla balvu Emmy pasniegšanas ceremonijā, seriāls uzvarēja šajā nominācijā četrus gadus pēc kārtas. Tiek uzskatīts par vienu no visu laiku labākajiem televīzijas drāmas seriāliem.