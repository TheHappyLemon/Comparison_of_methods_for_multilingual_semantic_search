Gatunas ezers (spāņu: Lago Gatún) ir mākslīgi veidots ezers Panamā, daļa no Panamas kanāla. Gatunas ezers veido 33 kilometrus no Panamas kanāla. Ūdens apmaiņas laiks ir ap 1 gadu. Gatunas ezers izveidots laikaposmā no 1907. gada līdz 1913. gadam, kad pāri Čagresas upei tika uzcelts Gatunas dambis. Tolaik Gatunas ezers bija lielākais cilvēka veidotais ezers pasaulē un dambis — lielākais no grunts veidotais dambis pasaulē. Gatunas dambis uzcelts ap 10 km pirms Čagresas upes ietekas Karību jūrā. Ainava ezera apkaimē bija ideāla mākslīgā ezera izveidei — kalni šeit veido plašu ieleju, taču uz Karību jūras pusi sakļaujas, atstājot tikai ap 2 km platu spraugu. Pirms uzpludināšanas pirmatnējais mūžamežs netika izcirsts un mahagoni koki vēl tagad rēgojas ārā no ūdens. Zem ūdens esošo koku dēļ mazākiem kuģiem Gatunas ezerā ir bīstami novirzīties no kursa. Sākotnēji ezerā bija arī daudz peldošu salu — no grunts atrautas koku un krūmu grupas ar augsni. Tās tika aizvilktas uz slūžām un aizpludinātas uz okeānu. Agrākās pauguru virsotnes ezerā ir kļuvušas par salām. Uz vienas no tām — Barokolorado salas — atrodas Smitsona tropisko pētījumu institūts. Panamas kanāla ceļš ezerā ir labi atzīmēts ar bojām. Lielākiem kuģiem ir nedaudz garāks ceļš, kamēr jahtas un nelieli kuģi Gatunas ezeru var šķērsot nedaudz ātrāk pa īsāku ceļu. Ezeram ir liela nozīme kā ūdens uzkrāšanas rezervuāram slūžu darbināšanai. Katra lielā kuģa brauciena laikā no ezera jūrā caur slūžām ieplūst ap 202 000 m³ ūdens un tikai pateicoties lielajam ezeram slūžas ir iespējams darbināt visu gadu, neatkarīgi no gadalaika. Apkārtējo mežu izciršana ir mazinājusi ūdens pieplūdes vienmērīgumu un pēdējā laikā ūdens trūkums rada problēmas kanāla darbībā.