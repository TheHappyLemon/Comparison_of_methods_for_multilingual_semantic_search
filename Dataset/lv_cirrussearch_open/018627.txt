Lainas salas (angļu: Line Islands) vai Centrālās Polinēzijas Sporādas ir vairāk kā 2000 km gara koraļļu salu un atolu virkne Klusā okeāna centrālajā daļā. Sastāv no astoņiem atoliem, trim atsevišķām salām un diviem pārplūstošiem koraļļu rifiem. Lielākā daļa salu ietilpst Kiribati valsts sastāvā, bet Džērvisa sala, Palmiras atols un Kingmana rifs pieder ASV kā neinkorporēta teritorija. Apdzīvoti ir tikai Kirisimasi (pasaulē pēc sauszemes platības lielākais atols), Tabuaeranas un Terainas atoli. Salas izvietojušās abpus ekvatoram, no kura angliskā nosaukuma (The Line) cēlies salu grupas nosaukums. Kā pirmo no Lainas salām 1777. gada 24. decembrī Džeimss Kuks atklāja Kirisimasi. 19. gadsimta 50. gados saskaņā ar Gvano salu aktu ASV visas arhipelāga salas pasludināja par savu īpašumu, bet Lielbritānija lielāko daļu no tām apstrīdēja. 1888. gadā Lielbritānija anektēja Kirisimasi un Tabuaeranas atolus Kluso okeānu šķērsojošas telegrāfa līnijas izbūvei. 1950. un 1960. gados Kirisimasi un Moldena salas tuvumā Lielbritānija un ASV izmēģināja atomieročus. Kopš 1979. gada britu īpašumā bijušās salas ir Kiribati valsts sastāvā.