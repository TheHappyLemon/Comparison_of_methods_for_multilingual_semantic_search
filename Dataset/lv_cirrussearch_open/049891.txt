Endrū Ričards "Drū" Morgans (Andrew Richard "Drew" Morgan; dzimis 1976. gada 5. februārī) ir ASV Nacionālās aeronautikas un kosmosa administrācijas (NASA) astronauts, ASV Armijas pulkvedis, ārsts. Endrū Morgans piedzima Morgantaunā, Rietumvirdžīnijā; uzauga Ņūkāslā. 1994. gadā viņš pabeidza Doveras vidusskolu. 1998. gadā Morgans ASV Militārajā akadēmijā ieguva bakalaura grādu aizsardzības līdzekļos pret apkārtējo vidi. 2002. gadā viņš Veselības zinātņu vienoto pakalpojumu universitātē (Uniformed Services University of the Health Sciences) ieguva medicīnas doktora grādu. Pēc tam Morgans dienēja ASV Armijā par neatliekamās palīdzības ārstu un aviācijas ārstu. 2013. gada 17. jūnijā Morganu iekļāva NASA 21. astronautu grupā. 2015. gadā viņš saņēma astronauta kvalifikāciju. Pirmo reizi kosmosā Endrū Morgans devās 2019. gada 20. jūlijā, esot kosmosa kuģa Sojuz MS-13 lidojuma inženierim, dodoties uz Starptautisko kosmosa staciju. Viņš bija SKS 60., 61. un un 62. ekspedīcijas lidojuma inženieris. Uz zemes Morgans atgriezās 2020. gada aprīlī kosmosa kuģī Sojuz MS-15.