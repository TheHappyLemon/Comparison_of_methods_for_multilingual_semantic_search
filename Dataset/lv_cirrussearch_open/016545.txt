Erebusa un Terora līcis Erebusa un Terora līcis (angļu: Erebus and Terror Gulf) ir ap 90 km plats līcis Vedela jūras ziemeļrietumu piekrastē Antarktīdā. Līci norobežo Dandī sala ziemeļos, Triniti pussala ziemeļrietumos, kā arī Vegas, Džeimsa Rosa un Sīmora salas rietumos. Ziemeļos Antarktikas šaurums līci savieno ar Brensfīlda šaurumu, bet rietumos Prinča Gustava šaurums atdala Džeimsa Rosa salu no Antarktīdas pussalas. Krasta līnija stipri izrobota, daudz salu, pussalu, līču. Līci 1842. gada decembrī atklāja un līdz 1843. gada janvārim aptuveni nokartēja britu Džeimsa Rosa ekspedīcija, kas to nosauca par godu ekspedīcijas kuģiem Erebus un Terror. Detāli līča piekrasti pētījusi Zviedrijas antarktiskā ekspedīcija 1902./1904. gados, kas Snouhilas salā līča dienvidos ierīkoja atbalsta bāzi. Sīmora salā līča dienvidrietumos kopš 1969. gada darbojas Argentīnas polārstacija Marambio.