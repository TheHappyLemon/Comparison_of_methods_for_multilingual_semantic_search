"Reiz Anatolijā" (turku: Bir Zamanlar Anadolu’da) ir 2011. gada Turcijas un Bosnijas un Hercegovinas kopražojuma drāmas filma, kuras režisors ir Nuri Bilge Džejlans. Filmā galvenās lomas atveido Muhamets Uzuners, Jilmazs Erdogans un Taners Birsels. Filma stāsta par cilvēku grupu, kuri Anatolijas stepēs meklē apraktu cilvēka līķi. Filmas "Reiz Anatolijā" pirmizrāde notika 2011. gada 21. maijā Kannu kinofestivālā. Filma saņēma festivāla otru augstāko apbalvojumu, Grand Prix balvu, dalot to ar brāļu Dardēnu filmu Le gamin au vélo. Filma guva plašu atzinību un vairāku kritiķu vērtējumā to atzina par vienu no gada labākajām filmām. "Reiz Anatolijā" tika izvēlēta kā Turcijas kandidatūra par labāko filmu svešvalodā 84. Kinoakadēmijas balvai, tomēr tā neiekļuva ārzemju filmu īsajā sarakstā. 2016. gadā BBC kritiķu vērtējumā to atzina par 54. labāko filmu kopš 2000. gada. Tīmekļa vietnē Rotten Tomatoes filmai ir 92% vērtējums.