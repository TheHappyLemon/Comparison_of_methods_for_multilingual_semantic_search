The Wonder ir 2022. gada Īrijas, Apvienotās Karalistes un ASV vēsturiska drāmas filma, kuras režisors ir Sebastjans Lelio. Filmā galveno lomu atveido Florensa Pjū. Filma ir balstīta uz 2016. gada Emmas Donohijas romānu ar tādu pašu nosaukumu. Donohija ir arī viena no filmas scenārija autorēm. Filmas darbība norisinās 19. gadsimta Īrijā un stāsta par angļu medmāsu, kas tiek nosūtīta uz nelielu ciemu, lai novērotu meiteni, kas, saskaņā ar ģimenes teikto, nav ēdusi četrus mēnešus. Filmas The Wonder pirmizrāde notika 2022. gada 2. septembrī. Kopš 2022. gada 16. novembra filma ir pieejama straumēšanas platformā Netflix. Filma saņēma pozitīvas kritiķu atsauksmes par filmas mākslinieka un operatora darbu, mūziku un Pjū aktierspēli.