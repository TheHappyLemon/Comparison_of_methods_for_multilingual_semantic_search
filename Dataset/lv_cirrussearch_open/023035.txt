Zeltainīšu apakšdzimta (Lycaeninae) ir viena no astoņām zilenīšu dzimtas (Lycaenidae) apakšdzimtām, kas ir viena no mazākajām. Zeltainīšu apakšdzimtas sugas galvenokārt mājo Holarktikas reģionā, tikai dažas sugas sastopamas tropos. Latvijā sastopamas zeltainīšu ģints (Lycaena) 6 sugas. Zeltainīšu apakšdzimtas 7 ģintis dalās divās ciltīs: safīros (Heliophorini) un zeltainīšos (Lycaenini). Safīru cilts ģintīm vienai no otras ir ļoti attālināti izplatības reģioni. Safīru (Heliophorus) sugas sastopamas Palearktikas reģionā un Austrumāzijā, toties Jaungvinejas safīri (Melanolycaena) ir endēma Jaungvinejas ģints un monotipiskie Centrālamerikas safīri (Iophanus) sastopami tikai Centrālamerikā. Zeltainīšu cilts sugām ir ļoti plaša izplatība, bet lielākā sugu dažādība sastopama Palearktikā. Daudzas agrākās cilts ģintis, balstoties uz jaunākajiem atklājumiem, kļuvušas par zeltainīšu ģints sinonīmiem.