Finiass Teilors Bārnums (angļu: Phineas Taylor Barnum, dzimis 1810. gada 5. jūlijā, miris 1891. gada 7. aprīlī) bija Amerikas Savienoto Valstu politiķis, cirka īpašnieks un uzņēmējs. Viņš ir iegājis vēsturē kā pirmais, kas kļuvis par miljonāru, ienākumus gūdams no cirka. Viņam piederēja ceļojošais cirks, kurā bija ne tikai dzīvnieki, bet arī dažnedažādi cilvēki ar dīvainībām. Sajuzdams nāves elpu (viņu skāra miokarda infarkts), Bārnums atļāva Ņujorkas avīzei Evening Sun publicēt viņa nekrologu, vēl dzīvam esot. Viņš gribēja redzēt, kā cilvēki reaģēs pēc viņa aiziešanas viņsaulē. Viņš nomira desmit dienas vēlāk.