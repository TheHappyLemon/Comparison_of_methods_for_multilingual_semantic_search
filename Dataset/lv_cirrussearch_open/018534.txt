Indijas okeāna izklaidus salas (franču: Îles Éparses de l’océan Indien) ir viens no Francijas Dienvidjūru un Antarktikas Zemju distriktiem. Ietver 3 salas, 1 salu grupu un 1 koraļļu atolu Indijas okeāna dienvidrietumos un Mozambikas šaurumā. Visām salām ir noteikts dabas rezervāta statuss. Visās salās, izņemot Basa da Indiju, izvietotas meteostacijas. Šajās pašās salās ir arī lidlauki un izvietoti Francijas garnizoni. Francijas suverenitāte uz visām salām tiek apstrīdēta: uz Tromlēnu pretendē Maurīcija, uz Glorjēzu salām — Komoras, Madagaskara un Seišelas, uz Basa da Indiju, Eiropu un Žuana da Novas salu — Madagaskara.