Individuālais brauciens vīriešiem bija viena no sešām riteņbraukšanas disciplīnām un viena no piecām treka riteņbraukšanas disciplīnām, kas bija iekļauta olimpisko spēļu programmā. Sacensības notika 11. aprīlī. Tajās startēja 8 sportisti no 5 valstīm. Sacensības tika aizvadītas Neo Falirona velodromā. Sportistiem bija jāveic 333.⅓ metru liels aplis. Par pirmo olimpisko čempionu šajā disciplīnā kļuva Francijas sportists Pols Masons. Polam Masonam šī bija viena no trim zelta medaļām, ko viņš izcīnīja riteņbraukšanā. Sudraba medaļu ieguva Grieķijas sportists Stamatijs Nikolopuls. Viņam šī bija viena no divām sudraba medaļām, ko viņš izcīnīja riteņbraukšanā. Savukārt bronzas medaļu izcīnīja Austrijas sportists Ādolfs Šmals. Arī Ādolfs Šmals šajā disciplīnā izcīnīja vienu no trim savām olimpiskajām medaļām. Šīs medaļas piešķīra Starptautiskā Olimpiskā komiteja ar atpakaļejošu datumu. Spēļu laikā uzvarētājiem tika piešķirta sudraba medaļa, bet turpmākās vietas netika apbalvotas.