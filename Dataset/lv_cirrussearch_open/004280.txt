Danika Sjū Patrika (angļu: Danica Sue Patrick; dzimusi 1982. gada 25. martā Beloitā, Viskonsinas štatā, ASV) ir profesionāla amerikāņu autosportiste. D. Patrika startē IndyCar Series, ARCA Racing Series un NASCAR. 2005. gadā viņa tika atzīta par labāko jauno braucēju gan Indianapolis 500, gan IndyCar Series sezonā. Pašlaik viņa IndyCar Series sacensību seriālā pārstāv Andretti Autosport komandu, pirms tam bijusi Rahal Letterman komandas pilote. 2010. gadā sāka pidalīties arī NASCAR sacensību seriālā, kur pārstāv JR Motorsports komandu. Viņa kļuva par pirmo sievieti, kas ir uzvarējusi kādā no Indy Car sacīkstēm, viņa to paveica 2008. gada Indy Japan 300 sacīkstē. 2009. gada Indianapolis 500 sacīkstē viņa ierindojās 3. vietā, kas ir viņas personīgais rekords un augstākā sieviešu izcīnītā vieta turnīra vēsturē. 2010. gada augustā viņa paziņoja, ka sākot ar 2011. gadu vairs nestratēs IndyCar sacensībās, taču startēs NASCAR. Indy Car čempionāta kopvērtējumā viņa visaugstāko pozīciju sasniedza 2009. gada sezonā, kad ar izcīnītiem 393 punktiem viņa ierindojās 5. vietā.