Riču ezers (baltkrievu: возера Рычы) ir liels un dziļš ezers uz Latvijas-Baltkrievijas robežas. Latvijas daļa atrodas Augšdaugavas novada Demenes pagastā. Latvijas pusē mazākā daļa — 587,7 ha. Ceturtais dziļākais ezers Latvijā un otrais dziļākais Baltkrievijā ar 51,9 m maksimālo dziļumu (Latvijas daļā lielākais dziļums 39,7 m). Gultne smilšaina, oļaina, akmeņaina, dūņaina — tikai dziļumā un ziemeļu līča galā. Krasti gan lēzeni, gan arī stāvi. Ainavisks. 5 salas, lielākā - abās valstīs esošā Kaļiņecas sala. Izteka — Ričanka — ezera dienvidu galā, Baltkrievijā. Ietek Silica. Mazāko ziemeļu daļu atdala Bindaru pussala (Latvijas pusē). Konstatētas 6 zivju sugas. Ezera rietumu krastā, Latvijas pusē pie robežas — Robežnieku pilskalns. Latvijā ezers atrodas Silenes dabas parka teritorijā. Latvijas krastā atrodas atpūtas bāzes «Priedaine» un «Jantarnaja».