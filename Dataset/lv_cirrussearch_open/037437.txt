Muguras stiegra jeb horda (grieķu: χορδή (hordḗ) — 'stiegra') ir gara elastīga gareniska balsta ass, kas raksturīga hordaiņu tipa pārstāvjiem. Lielākajai hordaiņu daļai horda ir tikai embrionālās attīstības periodā, bet vēlāk tiek aizvietota ar mugurkaulu. Zemākajiem hordaiņiem tā saglabājas visu dzīves periodu, pildot balsta funkcijas (piemēram, lancetniekiem, apaļmutniekiem un dažām zivīm). Tunikātu apakštipa pārstāvjiem horda saglabājas tikai kāpuru stadijā, bet pieaugušajiem pārstāvjiem tā pilnībā pazūd. Horda veidota no pūšļveida mezodermālas izcelsmes šūnām, ko apņem šķiedrains apvalks. Tā ir izvietota ķermeņa muguras daļā zem nervu caurulītes.