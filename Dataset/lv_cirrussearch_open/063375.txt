Devinas pils (slovāku: Devínsky hrad, ungāru: Dévényi vár, vācu: Burg Theben) ir viduslaiku pils drupas Bratislavas nomalē, Devinā, Slovākijā. Devinas cietoksnis uzcelts 864. gadā augstā Donavas krastā pie Morāvas ietekas tajā. Senākās apmetnes šajā vietā saistītas ar akmens laikmetu un bronzas laikmetu. Pirmais nocietinājums Devinas pils vietā parādījās mūsu ēras sākumā kā viens no Romas impērijas ziemeļu robežu aizsardzības sistēmas posmiem. Kā Lielmorāvijas pils Devina pirmo reizi minēta 864. gadā Fuldas annālēs. Pilij bija nozīmīga loma Lielmorāvijas aizsardzībā no frankiem. Pēc Lielmorāvijas krišanas pils uz kādu laiku zaudēja savu nozīmi, bet 13. gadsimtā atkal kļuva svarīga Austrijas un Ungārijas sadursmju laikā. 15. gadsimtā pils tika paplašināta un pārbūvēta. 16. gadsimtā to nostiprināja ietekmīgā Batoriju dzimta. 18. gadsimtā, mazinoties Osmaņu impērijas draudiem, pils zaudēja savu militāro nozīmi un tika pamesta. 1809. gadā to uzspridzināja Napoleona armijas karavīri. 19. gadsimtā Devinas cietokšņa drupas sāka piesaistīt senatnes pētnieku uzmanību. Mūsdienās daļa cietokšņa ir atjaunota, tas labiekārtots tūristu apmeklējumam, izveidota ekspozīcija par cietokšņa vēsturi.