Džekija Džoinere-Kersija (angļu: Jackie Joyner-Kersee; dzimusi 1962. gada 3. martā) ir bijusī amerikāņu vieglatlēte, startējusi septiņcīņā un tāllēkšanā. Viņa ir pašreizējā pasaules rekordiste septiņcīņā, 1988. gada Olimpiskajās spēlēs Seulā viņa sasniedza rezultātu 7291 punkts. Dž. Džoinere-Kersija ir izcīnījusi sešas Olimpisko spēļu medaļas, tai skaitā trīs no tām ir zelta. 1984. gadā Losandželosā viņa izcīnīja sudrabu septiņcīņā, 1988. gadā Seulā viņa guva uzvaru septiņcīņā un tāllēkšanā, 1992. gadā Barselonā sportiste atkārtoti uzvarēja septiņcīņā un izcīnīja bronzu tāllēkšanā. Savās pēdējās Olimpiskajās spēlēs 1996. gadā Atlantā Dž. Džoinere-Kersija izcīnīja bronzu tāllēkšanā. Pasaules čempionātos ir izcīnījusi četras uzvaras. 1987. gadā Romā uzvarēja gan septiņcīņā, gan tāllēkšanā, 1991. gadā Tokijā — tāllēkšanā, savukārt 1993. gadā Štutgartē — septiņcīņā. Sports Illustrated for Women atzina viņu par 20. gadsimta izcilāko sieviešu sportisti.