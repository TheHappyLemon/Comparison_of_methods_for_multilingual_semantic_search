Nigēras karogs ir Rietumāfrikā esošās Nigēras Republikas valsts simbols. Karogā ir redzamas valsts nacionālās krāsas — oranžā, baltā un zaļā krāsa, vienāda garuma un platuma joslās, ar oranžu apli karoga centrā. Kopā ar Nigēras ģerboni, valsts himnu la Nigérienne, apļveida simbolu (izmantots Nigēras ģerboņa centrā) un moto Fraternité, Travail, Progrès karogs ir viens no 1999. gadā Nigēras konstitūcijā noteiktajiem valsts oficiālajiem simboliem. Karogs ir līdzīgs Indijas karogam, taču atšķiras malu proporcijas, oranžās krāsas tonis un simbols karoga centrā. Nigēras karogs ir trīskrāsains, līdzīgi kā citām bijušajām Francijas īpašumā esošajām teritorijām un kolonijām. Karogs tika pieņemts 1959. gada 23. novembrī, gadu pirms valsts ieguva formālo neatkarību no Francijas. Karoga dizains tika izstrādāts 1958. gadā. Tas tika izvēlēts par Nigēras karogu arī pēc oficiālās valsts proklamēšanas 1960. gadā un nav ticis mainīts līdz šim. Pastāv dažādas versijas par to, ko nozīmē katrs karoga elements. Augšējā oranžā josla apzīmē Sahāras tuksneša ziemeļu reģionus vai Sāhilas zonu, baltā josla centrā nozīmē tīrību vai Nigēras upi, apakšējā zaļā josla apzīmē gan cerību, gan auglīgos Nigēras reģionus. Oranžais aplis centrā apzīmē sauli vai neatkarību. Tradicionāli karoga malu proporcija ir 6:7. Šīs neierastās proporcijas nozīme nav zināma, un tā Nigēras valdības izdotajos materiālos ne vienmēr tiek attēlota pareizi.