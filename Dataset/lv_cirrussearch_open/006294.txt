"Lubene" (angļu: Pulp Fiction) ir 1994. gada amerikāņu kriminālfilma, kuras režisors ir Kventins Tarantīno, viņš kopā ar Rodžeru Everiju sarakstīja arī filmas scenāriju. Filma ir pazīstama ar bagātajiem dialogiem, ironisko humora un vardarbības sajaukumu, nelineāro sižeta līniju. "Lubene" tika nominēta septiņām Amerikas Kinoakadēmijas balvām, tai skaitā par labāko filmu, taču filma uzvarēja tikai kategorijā "Labākais oriģinālais scenārijs". 1994. gada Kannu kinofestivālā tā tika pie festivāla galvenās balvas — Zelta palmas zara. Filma galvenokārt saņēma pozitīvas kritiķu atsauksmes. Dalība filmā palīdzēja Džonam Travoltam atkārtoti kļūt slavenam. Filmā norisinās vairāki stāsti: divi algoti slepkavas cenšas atgūt viņu darba devējam nozagto somu; vēlāk viņu darba devējs palūdz viņa prombūtnes laikā pieskatīt sievu; kā arī viņš samaksā kādam novecojušam bokserim, lai zaudē savu nākamo cīņu. Filmas pirmizrāde notika 1994. gada maijā Kannu kinofestivālā, ASV kinoteātros filmas izrādīšana tika uzsākta 1994. gada 14. oktobrī. 2013. gadā filma tika iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".