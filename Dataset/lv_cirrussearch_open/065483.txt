Henrijs Mansīni (angļu: Henry Mancini; dzimis 1924. gada 16. aprīlī kā Enriko Nikola Mančīni (Enrico Nicola Mancini), miris 1994. gada 14. jūnijā) bija amerikāņu komponists, diriģents un filmu oriģinālmūzikas autors. Bieži minēts kā viens no visu laiku labākajiem komponistiem filmu vēsturē. Savas karjeras laikā saņēmis četras Amerikas Kinoakadēmijas balvas, Zelta globusa balvu, 12 Grammy balvas, kā arī Grammy balvu par mūža ieguldījumu. Kopumā viņš nominēts 18 Kinoakadēmijas balvām un 72 Grammy balvām. Vislabāk pazīstams ar mūziku "Rozā pantera" (The Pink Panther) filmu sērijai, kā arī ar dziesmu Moon River no filmas "Brokastis pie "Tifanija"" (1961). Bieži sadarbojies ar režisoru Bleiku Edvardsu. Mansīni radījis mūziku arī tādām filmām kā Creature from the Black Lagoon (1954), "Ļaunuma pieskāriens" (1958), Imitation of Life (1959), Days of Wine and Roses (1962), Experiment in Terror (1962), "Šarāde" (1963), The Killers, "Lielās autosacīkstes" (1965), "Nogaidi kad satumsīs" (Wait Until Dark, 1967), The Party (1968), Mommie Dearest (1981), "Viktor, Viktorija" (Victor/Victoria, 1982), Lifeforce (1985) un "Lieliskais peļu detektīvs" (1992).