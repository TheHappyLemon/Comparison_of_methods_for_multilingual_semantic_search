Marhaneca (ukraiņu: Марганець) ir apgabala pakļautības pilsēta Ukrainas dienvidos, Dņipropetrovskas apgabalā. Izvietojusies apgabala dienvidos Kahovkas ūdenskrātuves labajā krastā 114 km no apgabala centra Dņipro. Marhanecas pilsētas padomei pakļauts Marjivkas pilsētciemats un Maksimivkas ciems. 1880. gadā netālu no Horodiščes (Городище) ciema vietējie iedzīvotāji atklāja mangāna rūdu iegulas, ko vēlāk ģeologi apstiprināja par pasaulē lielākajām mangāna atradnēm. 1886. gadā ierīkota pirmā šahta. 1926. gadā Horodišče tiek pārdēvēta par Kominternu (Комінтерн), bet 1938. gadā tai pievienoti vēl vairāki ciemati, piešķirtas pilsētas tiesības un pārdēvēta par Marhanecu (ukraiņu: марганець — ‘mangāns’).