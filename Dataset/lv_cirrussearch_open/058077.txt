Melnkalniešu valoda (crnogorski jezik, црногорски језик) ir dienvidslāvu valoda, kurā runā Melnkalnē. Tā ir viena no serbu-horvātu-bosniešu-melnkalniešu diasistēmas valodām. Melnkalniešu valodas izveide saistāma ar laika periodu kopš 2006. gada neatkarības referenduma, kad Melnkalnes politiķi un intelektuāļi sāka argumentēt, ka neatkarīgai valstij nepieciešama arī pašai sava valoda. Līdz tam Melnkalnē lietoto dienvidslāvu valodu bija pieņemts uzskatīt par serbu-horvātu valodas jekaviešu dialektu. Praktiski atšķirības starp runāto un rakstīto valodu, kuru lieto Melnkalnē un dēvē par melnkalniešu valodu, un valodu, kuru lieto Bosnijā un Hercegovinā un sauc par bosniešu valodu, ir minimālas. Arī atšķirības no serbu vai horvātu valodas ir nelielas un praktiski nerada nekādas grūtības šo valodu lietotājiem bez papildu apmācības vienam ar otru sazināties. Melnkalniešu valodā (tāpat kā serbu un bosniešu valodā) rakstībā tiek izmantots gan latīņu, gan kirilicas alfabēts. Kopš 2009. gada abos rakstības veidos tiek lietots īpašs melnkalniešu alfabēts, kurš atšķiras no vecā ar divu skaņu pierakstu.