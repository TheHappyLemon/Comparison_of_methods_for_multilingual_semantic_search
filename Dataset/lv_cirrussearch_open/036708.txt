Roberts "Bobs" Hārtlijs (angļu: Robert Hartley; dzimis 1960. gada 7. septembrī) ir kanādiešu hokeja treneris. Bijušais Latvijas hokeja izlases un pašreizējais Omskas "Avangard" galvenais treneris. Karjeras laikā trenējis vairākus NHL klubus, ar Kolorādo "Avalanche" 2001. gadā izcīnot Stenlija kausu, Šveices hokeja līgas klubu Cīrihes "Lions", ar kuru 2012. gadā viņš kļuva par Šveices čempionu (komandā spēlēja arī latviešu hokejists Ronalds Ķēniņš). No 2016. gada decembra līdz 2021. gada jūlijam bija Latvijas hokeja izlases galvenais treneris. 2015. gadā saņēmis Džeka Adamsa balvu kā NHL sezonas labākais treneris.