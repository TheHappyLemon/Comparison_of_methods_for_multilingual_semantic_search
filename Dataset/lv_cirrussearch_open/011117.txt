"Dzelzs vīrs" (angļu: Iron Man) ir 2008. gada ASV supervaroņu filma, kuras režisors ir Džons Favro. Filma ir balstīta uz Marvel Comics tāda paša nosaukuma tēlu un šī ir pirmā filma no Marvel Cinematic Universe filmu sērijas. Filma ir stāsts par multimiljonāru Toniju Stārku, kas kļūst par ar tehnoloģijām apveltītu supervaroni — Dzelzs vīru. Galvenās lomas atveido Roberts Daunijs jaunākais, Terenss Hauards, Džefs Bridžess un Gvineta Paltrova. Filma galvenokārt ir saņēmusi pozitīvas atsauksmes, kritiķi ir slavējuši Roberta Daunija tēlojumu. Amerikas Kinoinstitūts "Dzelzs vīru" atzina par vienu no desmit labākajām 2008. gada filmām. Filmas pirmizrāde notika 2008. gada 2. maijā. 2010. gadā iznāca filmas turpinājums "Dzelzs vīrs 2".