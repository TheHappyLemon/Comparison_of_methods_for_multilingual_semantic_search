"Fickaraldo" (vācu: Fitzcarraldo) ir 1982. gada Rietumvācijas episka piedzīvojumu filma, kuras režisors un scenārija autors ir Verners Hercogs. Filmā galvenās lomas atveido Klauss Kinskis, Klaudija Kardināle un Hosē Levgojs. Filma ir stāsts par Braienu Svīniju Ficdžeraldu jeb Fickaraldo, ārkārtīgi apņēmīgu cilvēku, kurš Amazones džungļos plāno uzcelt operu. Filmēšanas procesā radās vairāki sarežģījumi. Hercogs pieprasīja, lai, kā to prasīja filmas scenārijs, džungļos pār īstu kalnu pārvilktu 320 tonnu smagu tvaikoni un atteicās to filmēt studijā. Šīs epizodes filmēšana rezultējās ar trīs savainotiem cilvēkiem. Sākotnējais galvenās lomas atveidotājs Džeisons Robardss filmēšanas procesā saslima ar dizentēriju, tāpēc Hercogs nolīga Klausu Kinski, ar kuru viņš iepriekš vairākkārt vardarbīgi konfliktējis iepriekšējās filmās. Arī filmējot "Fickaraldo", Kinskis izrādīja agresīvu uzvedību un konfliktēja gan ar režisoru, gan ar pārējo komandu. Kad filmēšana bija gandrīz pabeigta, vietējās cilts vadītājs piedāvāja Kinski nogalināt, bet Hercogs atteicās. Filmas "Fickaraldo" pirmizrāde notika 1982. gada 5. martā. Filma nominēta Zelta palmas zaram Kannu kinofestivālā, kā arī Zelta globusa balvai un BAFTA kino balvai kategorijā "Labākā filma svešvalodā". Hercogs saņēma labākā režisora balvu Kannu kinofestivālā.