Aginska (krievu: Агинское) vai Aga (burjatu: Ага) ir pilsētciemats Krievijā, Aizbaikāla novadā. Agas Burjatu apvidus un Aginskas rajona administratīvais centrs. Izvietojies Agas upes kreisajā krastā 153 km no novada centra Čitas. Līdz 2008. gadam bija Agas Burjatu autonomā apvidus centrs. Rakstu avotos pirmoreiz minēta 1811. gadā, kad uz Agas stepēm pārcēlās astoņas burjatu dzimtas. Ciemats attīstījās 19. gadsimta beigās līdz ar Transsibīrijas dzelzceļa izbūvi netālu no tā. 1937. gadā līdz ar Agas burjatu autonomijas izveidošanu kļuva par tā centru. Aginskā miris ievērojamais orientālists Gombodžabs Cibikovs, viņa vārdā nosaukts muzejs un uzstādīts piemineklis.