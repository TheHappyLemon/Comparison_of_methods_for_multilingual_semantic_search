Lejasstrazdi ir ciems Dobeles novada Dobeles pagastā, pagasta lielākā apdzīvotā vieta. Izvietojies Gauratas labajā krastā pie autoceļa P102 8,8 km no pagasta centra Aizstrautniekiem, 5,3 km no novada centra Dobeles un 71 km no Rīgas. Apdzīvotā vieta izveidojusies pēckara gados kā padomju saimniecības «Dobele» ciemats. Lejasstrazdos dzīvo 51% no kopējā pagasta iedzīvotāju skaita un tikai 24% no ciema iedzīvotājiem ir latvieši, pārējie iedzīvotāji ir cittautieši, pārsvarā krievi un baltkrievi. Ciema apbūvi veido 26 daudzdzīvokļu mājas un 5 viensētas. Lejasstrazdos atrodas pagasta pārvaldes pakalpojumu punkts, pasta nodaļa, medpunkts, veikali, Lejasstrazdu pamatskola, ģimenes atbalsta centrs «Lejasstrazdi», ēdnīca, veikals, vasarsvētku draudze. Blakus ciematam izvietotas bijušās padomju saimniecības ražošanas ēkas (19 cūku kūtis, 1 zirgu stallis, kalte ar palīgēkām). Pēc saimniecības likvidācijas visas šīs ēkas netiek apsaimniekotas.