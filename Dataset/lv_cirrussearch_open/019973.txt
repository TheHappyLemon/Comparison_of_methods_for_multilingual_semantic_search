SES-6 ir Nīderlandē bāzēta uzņēmuma SES World Skies sakaru pavadonis. Tas paredzēts sakaru nodrošināšanai Atlantijas okeāna reģionam: Ziemeļamerikai, Latīņamerikai un Eiropai. Orbītā palaists 2013. gada jūlijā. Pavadoni izgatavojis uzņēmums EADS Astrium uz platformas Eurostar-3000 bāzes. SES-6 uzstādīti fiziski 38 C joslas 36 Ku joslas raidītāji, kas ir ekvivalenti 43 c joslas un 48 Ku joslas raidītājiem. Bez tam pavadonī uzstādīta aparatūra Eiropas navigācijas sistēmai EGNOS, kas darbojas L diapazonā. SES-6 tika palaists 2013. gada 3. jūnijā 09:18:31 UTC ar nesējraķeti Proton-M / Briz-M no Baikonuras kosmodroma 200. starta laukuma 39. palaišanas iekārtas. 4. jūnijā 00:49:00 UTC SES-6 atdalījās no Briz-M un tika ievadīts ģeostacionārajā pārejas orbītā. Ģeostacionāro orbītu SES-6 sasniedza ar savu dzinēju palīdzību un sākotnēji tika izvietots punktā 26° rietumu garuma. Darba režīmā tas tika izvietots 40,5° R, tur aizvietojot nokalpojušo pavadoni NSS-806.