Kērtis Džeimss Džeksons III (Curtis James Jackson III, dzimis 1975. gada 6. jūlijā, Ņujorkā, ASV) ir reperis, kas zināms ar skatuves vārdu 50 Cent, jeb latviski 50 centi. Sākumā gan viņa skatuves vārds bija Fiddy Cent. Viņš kļuva slavens ar albumiem "Get Rich or Die Tryin'" un "The Massacre". Ar šiem albumiem 50 Cent ieguva multi-platīna panākumus, pārdodot tos vairāk kā 22 miljonu tirāžā pasaulē. Viņš ir zināms ar savu gangstera tēlu, un lepojas ar to, ka ir vairākas reizes sašauts. 2007. gadā iznāca jauns 50 Cent disks - "Curtis". Īsi pirms 50 Cent jaunā albuma iznākšanas cits reperis, Kanjē Vests, paziņoja, ka pārspēs 50 Cent albuma pārdošanas ziņā ar savu albumu "Graduation", kurš iznāca vienā dienā ar Curtis.