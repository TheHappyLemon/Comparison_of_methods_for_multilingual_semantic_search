Avadijas grāmata, arī Ovadijas grāmata vai Abdijas grāmata, saīsinājumā Obd (ivritā: עובדיה, ovadyá), ir Vecās Derības grāmata, viena no divpadsmit mazo praviešu grāmatām. Tā ir īsākā no Vecās Derības grāmatām. Sastāv no vienas nodaļas, kurā ir 21 rindiņa un 440 vārdi ivritā. Par tās autoru tradicionāli tiek uzskatīts pravietis Avadija. Šajā grāmatā stāstīts par Avadijas redzējumu par Edomas valsti. Edoma atradās uz dienvidiem no Izraēlas Karalistes un bieži vien bija izraēliešu ienaidnieki. Avadija par Edomas cilvēkiem saka, ka tie ir pārgalvīgi un lepni, taču nelaime, kas viņus skāra ir Dieva tiesas sekas. Avadija piedāvā arī skaidrojumu par Edomas tautas pretstāvi pret izraēļiem.