Lajošs II Jagellons (ungāru: II. Lajos), Bohēmijā pazīstams kā Ludvīks Jagellons (čehu: Ludvík Jagellonský), Horvātijā kā Ludoviks II (horvātu: Ludovik II.; dzimis 1506. gada 1. jūlijā, miris 1526. gada 29. augustā) bija Ungārijas, Bohēmijas un Horvātijas karalis no 1516. gada līdz savai nāvei Mohāčas kaujā pret Suleimanu I 1526. gada 29. augustā. Lajošs II bija Bohēmijas un Ungārijas karaļa Ulāslo II (Vladislava II) un viņa trešās sievas Annas de Fuā dēls. Pamatojoties uz Pirmajā Vīnes kongresā 1515. gadā nolemto, 1522. gadā Lajošs II apprecējās ar Kastīlijas karaļa meitu Hābsburgu Mariju. Savukārt Lajoša māsa Bohēmijas un Ungārijas Anna apprecējās ar Ferdinandu I. Tā kā Lajošs II krita kaujā, neatstājis mantiniekus, par Ungārijas un Bohēmijas karali kļuva Ferdinands I, kas bija pagrieziena punkts Centrāleiropas vēsturē, jo Ungārijas un Bohēmijas tronis nonāca Hābsburgu rokās.