Tibetas brūnais lācis jeb Tibetas zilais lācis (Ursus arctos pruinosus) ir lāču dzimtas (Ursidae) viena no brūno lāču (Ursus arctos) pasugām. To mēdz saukt arī par Himalaju zilo lāci jeb Himalaju sniega lāci, kā arī par zirgu lāci. Tibetas brūnais lācis dzīvo Tibetas plakankalnes austrumos. Savvaļā tā ir ļoti reti sastopama brūno lāču pasuga. Pirmo reizi tas tika klasificēts 1854. gadā. Tibetas brūnais lācis ir saistīts ar leģendām par sniega cilvēku. Zinātnieku grupa 1960. gadā devās kalnos, lai atrastu sniega cilvēku. Viņi atrada divus spalvainus ādas fragmentus. Vietējie iedzīvotāji apgalvoja, ka spalvainā āda pieder sniega cilvēkam. Vēlāk izpētot ādu tuvāk laboratorijā, zinātnieki secināja, ka āda pieder lācim. Pasaulei ir ļoti ierobežotas zināšanas par Tibetas brūnajiem lāčiem, rietumu zinātniekiem ir tikai daži ādas un kaulu fragmenti, pēc kuriem var spriest par šo lāci. Protams, nevienam nav informācijas, cik šobrīd savvaļā varētu būt šādu lāču, kāds ir šīs pasugas dzīves veids un paradumi. Tomēr ASV ir pieņemts likums, kas aizliedz pārdot un pirkt Tibetas brūnos lāčus vai izstrādājumus no tiem, kā arī tas ir ierakstīts pasaules aizsargājamo dzīvnieku sarakstā.