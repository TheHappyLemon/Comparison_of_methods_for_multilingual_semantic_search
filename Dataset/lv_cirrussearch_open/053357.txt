Šis raksts ir par aizsargājamu dabas teritoriju. Par ezeru skatīt rakstu Kaučers. Kaučers ir aizsargājamo ainavu apvidus Preiļu novada dienviddaļā, Rušonas pagastā. Apvidus nosaukts Kaučera ezera vārdā, kas atrodas aizsargājamās teritorijas centrā. Bez Kaučera teritorijā atrodas vēl 6 ezeri: Baibas ezers, Esereits, Limins, Meirauka, Salmejs un Stūponu ezers. Caur teritorijas ziemeļu daļu iet valsts autoceļš V742 (Preiļi–Gaiļmuiža–Feimaņi). Pie tā atrodas Gaiļmuiža. Teritorijā sastopams liels skaits aizsargājamu augu un dzīvnieku sugu: lokanā najāda (Najas flexilis), apaļlapu dumbrene (Pseudocalliergon trifarium), platlapu vijzobe (Tortula latifolia), lielziedu uzpirkstīte (Digitalis grandiflora), divjoslu airvabole (Graphoderus bilineatus), zirgskābeņu zilenītis (Lycaena dispar), četrzobu pumpurgliemezis (Vertigo geyeri), lielais tritons (Triturus cristatus), sila ķirzaka (Lacerta agilis), grieze (Crex crex), melnā dzilna (Dryocopus martius), pelēkā dzilna (Picus canus). Tā ir Natura 2000 teritorija. Apvidus teritorijā atrodas Šņepstu pilskalns un Tišas vecticībnieku lūgšanu nams.