Burgundijas hercogiste (franču: Duché de Bourgogne) bija viduslaiku feodāls īpašums, kas izveidojās uz bijušās Burgundijas karalistes zemes. Hercogistes valdnieki bija Francijas karaļu vasaļi. 14. un 15. gadsimtā hercogiem piederēja plašas zemes, tostarp Nīderlande, un tā rezultātā līdz 15. gadsimta vidum hercogiste bija kļuvusi par praktiski neatkarīgu Burgundijas valsti, kuras valdniekiem bija nozīmīga loma Eiropas politikā, konkurējot ar Franciju. Hercogs Kārls Drosmīgais mēģināja pakļaut Lotringu, Elzasu un Šveici un iegūt karaļa titulu, taču 1477. gadā viņš cieta sakāvi un mira. Tā kā viņš neatstāja vīriešu pēcnācējus, viņa valdījumus sadalīja starp Franciju un Hābsburgiem. Burgundijas hercogistes teritorija aptuveni atbilst pašreizējiem Kotdoras un Sonas un Luāras departamentiem.