Antalja, arī Antālija (turku: Antalya, agrāk saukta Adalija, grieķu: Αττάλεια, Attália) ir pilsēta Turcijā, Vidusjūras piekrastē un ir Antaljas ila galvaspilsēta. Pilsētā dzīvo 798.507 iedzīvotāji (2008. gada dati). Antaljas pilsēta atrodas antīkās Pamfilijas (austrumos) un Līcijas (rietumos) teritorijā. Antaljā valda Vidusjūras klimats, un tā atrodas uz klints, kuru ieskauj kalni. Mustafa Kemals Ataturks teicis, ka bez šaubām Antalja ir pasaulē skaistākā vieta. Pēc 1970. gadā uzsāktās tūrisma attīstības pilsēta kļuvusi par starptautiski atzītu kūrortu.