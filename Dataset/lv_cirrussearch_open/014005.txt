Panzerkampfwagen II (PzKpfw II, no vācu: "Bruņota kaujas mašīna 2") ir vācu vieglais tanks Otrā pasaules kara laikā. Rietumos izplatīts apzīmējums šiem tankiem ir Panzer II, bet krievu literatūrā nereti tos dēvē par T-2. Vācijas resursu sistēma tai piešķīra kara tehnikas apzīmējumu Sd.Kfz.121. Izstrādāts 1937. gadā. Dažādos variantos tika ražots līdz 1942. gadam. Sākoties Otrajam pasaules karam šie tanki veidoja 38% vācu armijas tanku parka. Kaujā tanks gan pēc bruņojuma, gan aizsardzības parādīja sevi sliktāk nekā teju visi citi šīs klases tanki: poļu 7TP, franču R35 un H35 vai padomju T-26. Tikai 1942. gadā tanki tika izņemti no tanku pulku sastāviem un daļēji tika izmantoti artilērijas triecienbrigādēs vai otršķirīgos frontes iecirkņos.