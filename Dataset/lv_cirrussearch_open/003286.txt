Fransina "Fanija" Elsje Blankersa-Kūna (nīderlandiešu: Francina "Fanny" Elsje Blankers-Koen; dzimusi 1918. gada 26. aprīlī Lāge Vursē, Nīderlandē; mirusi 2004. gada 25. janvārī Hofdorpā, Nīderlandē) bija nīderlandiešu vieglatlēte, startēja sprinta, barjerskriešanas, augstlēkšanas, tāllēkšanas distancē. Sākumā nodarbojusies ar peldēšanu, vēlāk pārgājusi uz vieglatlētiku. Piedalījusies trijās Olimpiskajās spēlēs (1936, 1948, 1952). Vislabāk ir pazīstama ar panākumiem 1948. gada Londonas Olimpiskajās spēlēs, kur izcīnīja četras zelta medaļas. 1948. gadā viņa bija jau divu bērnu mamma, tāpēc tika iesaukta par "lidojošo mājsaimnieci" (angļu: the Flying Housewife). Vēl Blankersa-Kūna ir izcīnījusi piecas zelta, vienu sudarba un divas bronzas medaļas Eiropas čempionātā. Nīderlandes čempionātā ir guvusi 58 uzvaras dažādās disciplīnās. Kopumā karjeras laikā uzstādījusi vai atkārtojusi 12 pasaules rekordus. 1955. gadā beidza sportistes karjeru. 1999. gadā Starptautiskā vieglatlētikas federācija viņu nosauca par gadsimta labāko vieglatlēti. 2012. gadā tikusi uzņemta IAAF slavas zālē.