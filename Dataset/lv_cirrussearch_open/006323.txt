Norvēģijas Polārais institūts (norvēģu: Norsk Polarinstitutt) ir Norvēģijas galvenā valsts institūcija polārās izpētes jomā. Institūts darbojas Norvēģijas Vides ministrijas pakļautībā. Galvenais ofiss atrodas Trumsē valsts ziemeļos. Par institūta pirmsākumiem tiek uzskatīts 1928. gadā dibinātā Norvēģijas Svalbāras un Arktikas pētījumu (Norges Svalbard- og Ishavsundersøkelser, NSIU) institūcija, kas nodarbojās ar arktisko apgabalu sauszemes un okeānu kartēšanu un ģeoloģisko izpēti. 1948. gadā, līdz ar institūta atbildības lauka paplašināšanos Antarktīdā, tas tika pārveidots par Norvēģijas polāro institūtu. Pirmais institūta vadītājs bija pazīstamais polārpētnieks Haralds Sverdrups (1948-1957). Līdz 1998. gadam institūta galvenais ofiss atradās Oslo, līdz to pārcēla uz Polārās vides centru Trumsē. Institūts plāno un vada ekspedīcijas uz Arktiku un Antarktiku, pārrauga Norvēģijas tiesību aktu vides aizsardzības un kultūras mantojuma jomā īstenošanu Antarktikā, konsultē Svalbāras gubernatoru kā akadēmiskais padomnieks. Polārās izpētes vajadzībām institūts uztur vairākas polārstacijas Antarktikā (Trolla un Tora) Arktikā (vairākas stacijas Svalbārā, Lāču salā un Jana Majena salā).