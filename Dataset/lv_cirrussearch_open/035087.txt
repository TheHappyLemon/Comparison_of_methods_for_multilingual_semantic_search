Mārcis Ošs (dzimis 1991. gada 25. jūlijā Limbažos) ir latviešu futbolists, spēlē aizsarga pozīcijā. Pašlaik (2023) pārstāv Latvijas Virslīgas klubu RFS. Viņa jaunākais brālis Dāvis Ošs arī ir futbolists — vārtsargs. 2016. gada martā Ošs pirms pārbaudes spēlēm pret Slovākiju un Gibraltāru pirmo reizi saņēma oficiālu izsaukumu uz Latvijas futbola izlasi, taču ne šajās, ne nākamajās — Baltijas kausa spēlēs pret Igauniju un Lietuvu — viņš laukumā netika. Izlasē debitēja 2017. gada 28. martā draudzības spēlē pret Gruziju, laukumā nākot uz maiņu, sākoties otrajam puslaikam.