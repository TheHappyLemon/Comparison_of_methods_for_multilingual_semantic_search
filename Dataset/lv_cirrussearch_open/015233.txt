Šis raksts ir par ezeru. Par pilsētu skatīt rakstu Vinipega. Vinipegs (angļu: Lake Winnipeg) ir liels ezers Kanādā, Manitobas provincē, 12. lielākais ezers pasaulē un lielākais ezers Kanādas dienvidu daļā, ja neskaita Kanādas teritorijā daļēji esošos Lielos ezerus. Ezers ir salīdzinoši sekls. Ezera austrumos atrodas plaši taigas joslas meži — šis apvidus un daļa no ezera tiek piedāvāti iekļaušanai UNESCO Pasaules mantojuma sarakstā. Eiropieši ezeru atklāja ap 1690. gadu. Vinipegs ir daļa no kādreizējā pēcleduslaikmeta Agasi ezera. Ezeram ir skaistas smilšainas pludmales, augstas kaļķakmens klintis ar lielām alām, kurās dzīvo sikspārņi. Ezerā ir daudz salu, no kurām lielākā daļa ir pirmatnējas, neskartas. Ezeram ir milzīgs[nepieciešama atsauce] ekotūrisma potenciāls. No ezera ziemeļu virzienā uz Hudzona līci iztek Nelsonas upe. No ezera ik sekundi izplūst 2066 m3 ūdens. Ezera garā forma nosaka to, ka ziemeļu—dienvidu virziena vēji spēj radīt lielus viļņus un uzplūdus. Ūdens apmaiņas periods ir 3,6 gadi. Ezera nosaukums cēlies no krī valodas wīnipēk — ‘duļķainie ūdeņi’. Ezers devis vārdu Manitobas provinces galvaspilsētai Vinipegai. Dienvidu daļā atrodas daudzas pludmales, ko vasarā aktīvi izmanto atpūtnieki. Ezerā notiek komerciāla zveja; šeit ir prāmju līnija.