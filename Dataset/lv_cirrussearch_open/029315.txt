Samirs Handanovičs (slovēņu: Samir Handanovič; dzimis 1984. gada 14. jūlijā Ļubļanā) ir bijušais Slovēnijas futbola vārtsargs, pirms karjeras beigšanas (2023) pārstāvēja Itālijas klubu Milānas "Internazionale" un Slovēnijas izlasi. Karjeru sāka dzimtās pilsētas Ļubļanas komandā Ļubļanas "Slovan", bet vēlāk pārcēlās uz NK Domžale, kur viņš pavadīja divas sezonas. 2004. gada vasarā, kad viņam bija 20 gadi, viņu iegādājās Itālijas A sērijas klubs Udinese. Divas sezonas viņš pavadīja īrē dažādos Itālijas klubos, Rimini Calcio F.C. sastāvā tika atzīts arī par otro labāko B sērijas vārtsargu aiz Džanluidži Bufona. 2007. gada vasarā viņš atgriezās Udinese komandā, kurā aizvadīja piecas sezonas. 2012. gada 4. jūlijā par 11 miljoniem eiro viņu iegādājās Milānas "Internazionale". "Inter" paziņoja par Handanoviča aiziešanu no kluba 2023. gada 12. jūlijā, pēc tam, kad viņa līgums netika pagarināts. Viņš nerazzurri sastāvā kopumā aizvadīja 455 mačus. Handanovičs pēc tam 2023. gada septembrī paziņoja par aiziešanu no profesionālā futbola. Slovēnijas izlasē debitējis 2004. gada 17. novembrī pret Slovākiju. Izlasē aizvadījis 81 spēles, piedalījies 2010. gada FIFA Pasaules kausā. Britu interneta portāls Daily Mail 2014. gada beigās atzina viņu par vienu no 10 labākajiem vārtsargiem pasaulē. Viņa vecākais brālēns Jasmins Handanovičs arī ir futbola vārtsargs, kurš arī ir spēlējis Slovēnijas izlasē.