Lī Hārvijs Osvalds (angļu: Lee Harvey Oswald, dzimis 1939. gada 18. oktobrī, miris 1963. gada 24. novembrī) bija ASV atvaļināts jūras kājnieks, kurš, pamatojoties uz vairākām ASV valdības izmeklēšanām, atzīts par vainīgu ASV prezidenta Džona Kenedija noslepkavošanā Dallasā 1963. gada 22. novembrī. Osvalds neatzina sevi par vainīgu prezidenta nogalināšanā. Viņš netika tiesāts, jo divas dienas pēc šīs slepkavības Osvaldu telekameru priekšā nogalināja naktskluba īpašnieks Džeks Rūbijs.