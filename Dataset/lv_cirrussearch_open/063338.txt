Roks Hadsons (angļu: Rock Hudson, dzimis 1925. gada 17. novembrī kā Rojs Herolds Šērers jaunākais (Roy Harold Scherer Jr.), miris 1985. gada 2. oktobrī) bija amerikāņu aktieris, viena no Holivudas Zelta laikmeta populārākajām zvaigznēm. Slavu iemantojis, piedaloties romantiskajā drāmā Magnificent Obsession (1954), kam sekoja filmas All That Heaven Allows (1955) un Giant (1956). Par filmu Giant ticis nominēts Amerikas Kinoakadēmijas balvai kategorijā "Labākais aktieris galvenajā lomā". Vēlāk kopā ar Dorisu Deju piedalījies romantiskajās komēdijās Pillow Talk (1959), Lover Come Back (1961) un Send Me No Flowers (1964). 60. gados piedalījies tādās filmās kā "Kļūt par citu" (1966), Tobruk (1967) un Ice Station Zebra (1968). Neapmierināts ar piedāvātajiem scenārijiem, Hadsons pievērsās televīzijai un piedalījās populārajā NBC policijas seriālā McMillan & Wife (1971–1977). Viņa pēdējā loma bija ABC ziepju operā Dynasty (1984–1985). Vēlāk ar AIDS saistītas slimības dēļ savu karjeru viņš turpināt nespēja. Lai gan Hadsons bija diskrēts attiecībā uz savu seksuālo orientāciju, viņa kolēģi filmu industrijā zināja par viņa homoseksualitāti. 1984. gadā Hadsonam tika konstatēts AIDS. Nākamajā gadā viņš kļuva par vienu no pirmajām slavenībām, kas atklāja sabiedrībai savu diagnozi. Hadsons bija pirmā ievērojamā slavenība, kas nomira no AIDS saistītas slimības.