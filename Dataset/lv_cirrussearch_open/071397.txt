Židiku Sv. Jāņa Kristītāja baznīca (lietuviešu: Židikų šv. Jono Krikštytojo bažnyčia) ir 19. gadsimta pirmajā pusē uzbūvēts Romas katoļu dievnams, kas atrodas Lietuvas ziemeļrietumos, Mažeiķu rajona pašvaldības Židiku miestā. Baznīcas ansamblis ir reģionālas nozīmes Lietuvas valsts kultūras piemineklis (unikālais kods — 28054). 1614. gadā Židiki tika piešķirti Kražu jezuītu kolēģijai un šeit tika ierīkota jezuītu misija. Ap 1636. gadu šeit tika uzbūvēta koka kapela, kas bija Sedas, vēlāk Piķeļu filiāle. 1688. gadā tika uzbūvēta baznīca. No 1819. līdz 1821. gadam tika uzbūvēta pašreizējā baznīca. 1830. gadā barons Ostenzakens baznīcai dāvināja ērģeles. 1842. gadā pie baznīcas uzbūvēja jaunu torni. 1853. gadā tika nodibināta atsevišķa Židiku draudze. 1900. gadā pie baznīcas tika uzcelta mācītājmuiža, kurā no no 1915. gada līdz savai nāvei 1930. gadā dzīvoja rakstniece Šatrijas Ragana (Šatrijos Ragana, 1877—1930).