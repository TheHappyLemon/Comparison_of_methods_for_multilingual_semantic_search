Sunday Bloody Sunday ir 1971. gada Apvienotās Karalistes drāmas filma, kuras režisors ir Džons Šlesindžers. Filmā galvenās lomas atveido Glenda Džeksone, Pīters Finčs, Marijs Heds un Pegija Eškrofta. Filma stāsta par jaunu biseksuālu tēlnieku Bobu Elkinu (Heds) un viņa vienlaicīgām attiecībām ar šķīrušos sievieti Aleksu (Džeksone) un homoseksuālu pusmūža ārstu Denjelu Hiršu (Finčs). Filmas Sunday Bloody Sunday pirmizrāde notika 1971. gada 1. jūlijā un to izplatīja United Artists. Lai gan filma neguva lielus finansiālus panākumus, to augstu vērtēja kritiķi, īpaši slavējot Šlesindžera režiju, aktierspēli (īpaši Džeksones un Finča), scenāriju, kā arī, atšķirībā no Šlesindžera iepriekšējās filmas "Pusnakts kovbojs" (1969), pozitīvu homoseksualitātes atainojumu. Filmu nominēja BAFTA kino balvai astoņās kategorijās, no kurām saņēma piecās, tai skaitā kategorijā "Labākā filma". Filmu nominēja arī Amerikas Kinoakadēmijas balvai četrās kategorijās "Labākais režisors", "Labākā aktrise galvenajā lomā" (Džeksone), "Labākais aktieris galvenajā lomā" (Finčs) un "Labākais oriģinālscenārijs". 1999. gadā Britu Kinoinstitūts to iekļāva savā 100 visu laiku labāko britu filmu sarakstā.