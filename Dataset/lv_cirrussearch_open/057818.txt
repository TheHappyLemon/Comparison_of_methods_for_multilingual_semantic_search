"Laiks izklaidēm" (franču: Playtime) ir 1967. gada franču kinokomēdija, kuras režisors ir Žaks Tatī. Filmā galveno lomu spēlē pats režisors Tatī, kurš atveido Ilo kungu (Monsieur Hulot), tēlu, kas jau iepriekš parādījās citās Tatī filmās — "Ilo kunga brīvdienas" (Les Vacances de Monsieur Hulot, 1953) un "Mans tēvocis" (Mon Oncle, 1958). Vēl lomas filmā atveido Barbara Denneka, Rita Maidena, Rita Rumijī, Valērija Kamija, Ērika Denclere un citi. Filmas darbība norisinās futūristiskā Parīzē, sižets galvenokārt ir par divām personām, kas dienas laikā vairākkārt satiekas: Bārbaru — jaunu amerikāņu tūristi, kas apmeklē Parīzi un Ilo kungu — apjukušu francūzi, kas ir apmaldījies modernajā Parīzē un sastop apjukušu amerikāņu tūristu bariņu, darba meklējumos klaiņo pa Orlī lidostu. Pēc ilgām pārdomām viņi kopīgi dodas ekskursijā pa Parīzi, kura, kā izrādās, ir debesskrāpju un labirintu pilna. "Laiks izklaidēm" bija lielbudžeta filma, tās veidošanas brīdī visdārgākā franču filma. Tā tika filmēta speciāli izbūvētā filmēšanas laukumā ārpus Parīzes. Filmas izdošanas brīdī tā saņēma galvenokārt pozitīvas kritiķu atsauces, lai gan tā bija komerciāli neveiksmīga un nespēja segt filmēšanas izmaksas. 2012. gadā Britu Filmu institūts "Laiks izklaidēm" iekļāva 100 visu laiku labāko filmu saraksta 43. vietā.