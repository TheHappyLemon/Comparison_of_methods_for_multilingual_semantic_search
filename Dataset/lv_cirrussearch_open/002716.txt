Šmerlis jeb Šmerļa mežs ir mežs Rīgā starp Mežciemu, Teiku, Juglu un Biķernieku mežu, no kura to nodala Šmerļupīte. Šmerlī atrodas Rīgas Kinostudija, Rīgas 5. pamatskola un Jaunie ebreju kapi, kā arī 12. un 16. trolejbusu galapunkts (agrāk arī 4. trolejbusu galapunkts). Ar jēdzienu “Šmerlis” tiek apzīmēts arī pilsētas dzīvojamais rajons meža apkārtnē līdz Ķīšezeram, iekļaujot, piemēram, mežam pretējā Brīvības ielas pusē esošo LSPA. Pats Šmerļa mežs pie tam var tikt uzskatīts par Šmerlī neietilpstošu Biķernieku meža daļu. Šmerļa nosaukums radies no kādreizējās Šmerļa muižiņas, kas atradusies pie tagadējās LSPA. Mežā ir vairākas kāpu grēdas, augstākais pacēlums ir 18 m vjl. Caur mežu ved Mežtaka un tās alternatīvie maršruti. Šmerļa mežā vietām sastopama aizsargājamā meža silpurene, kuras populāciju apdraud meža aizaugšana un atpūtnieki. Tāpat mežā sastopami, domājams, apkaimes iedzīvotāju iestādīti augi, tai skaitā ēdamā kastaņa. No 2023. gada decembrim līdz 2024. gada rudenim mežā ieplānota labiekārtošana - lapu koku pameža daļēja izzāģēšana un priežu atjaunošanās veicināšana, paredzēts uzstādīt soliņus atpūtniekiem.