Beastie Boys bija amerikāņu hiphopa mūzikas grupa no Ņujorkas. Grupas dalībnieki laika gaitā mainījās, tomēr grupa bija visvairāk pazīstama triju mūziķu sastāvā: Mike D (balss un bungas), Ad-Rock (balss un ģitāra) un MCA (balss un basģitāra). Beastie Boys tika izveidota 1979. gadā un sākotnēji spēlēja smago pankroku, pēc tam grupa pārgāja uz eksperimentālo hiphopu. 1985. gadā tā piedalījās turnejā ar Madonnu un gadu vēlāk izdeva debijas albumu Licensed to Ill. Albums bija ļoti veiksmīgs un tika pārdots vairāk nekā 9 miljonos eksemplāru. Kopumā Beastie Boys ir pārdevuši vairāk kā 40 miljonus albumu visā pasaulē, kļūstot par vienu no pārdotākajām un arī kritiķu atzītākajām hiphopa mūzikas grupām 1990. gados.