Nakuru ezers (angļu: Lake Nakuru, svahili: Ziwa Nakuru) ir viens no Āfrikas Lielās Rifta ielejas sālsezeriem, satur daudz sodas. Atrodas dienvidos no Nakuru pilsētas, Kenijas centrālajā - rietumu daļā, 160 km ziemeļos no Nairobi. Nosaukums masaju valodā nozīmē - "putekļi", "putekļaina vieta". 1990. gadu sākumā krasi kritās ezera ūdens līmenis, tomēr pēdējā laikā ezers atjaunojies. Lielais aļģu (cianobaktērija Spirulina) un vēzīšu daudzums ezera sārmainajā ūdenī pievilina tam lielu skaitu, miljoniem flamingu, kas gandrīz vienmēr klāj lielu daļu ezera virsmas. Ezera apkaimē un pašā ezerā dzīvo arī daudzi citi putni (ap 450 sugu), dzīvnieki, tai skaitā divas degunradžu sugas, žirafes un lielie pitoni. Ezers iekļauts Nakuru nacionālajā parkā (1961) - parks ietver ezeru, tā kalnaino piekrasti un savannu. Parkā var atrast ap 550 augu sugas. Ezers ir populārs tūrisma objekts, pateicoties lieliskajam skatam pāri ezeram uz daudzajiem flamingiem, kas paveras no Babuīnu klints ezera krastā. Diemžēl ezera stāvoklis pasliktinās intensīvā tūrisma un rūpnieciskā piesārņojuma dēļ. 1937-1938. gados ezera krastā atklāti mezolīta apbedījumi - atrastie 9 skeleti piederēja etiopu rasei.