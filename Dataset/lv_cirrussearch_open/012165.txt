Nensija Pelosi (angliski: Nancy Patricia Pelosi; dzimusi 1940. gada 26. martā kā Nancy Patricia D'Alesandro) ir amerikāņu politiķe, pārstāv Demokrātisko partiju. Kopš 2019. gada ir pašreizējā ASV Pārstāvju palātas spīkere. Laikā no 2007. līdz 2011. gadam bija 60. Pārstāvju palātas spīkere, tādējādi viņa ir visu laiku augstākajā rangā bijusī politiķe ASV vēsturē. No 2011. līdz 2019. gadam bijusi ASV Pārstāvju palātas opozīcijas līdere. Pārstāvju palātā N. Pelosi tika ievēlēta 1987. gadā pēc Salas Bērtones nāves. Laikā no 1987. gada 2. jūnija līdz 1993. gada 3. janvārim pārstāvēja Kalifornijas 5. apgabalu, kopš 1993. gada 3. janvāra — Kalifornijas 8. apgabalu. 108. un 109. Kongresa sasaukumu laikā N. Pelosi pildīja Pārstāvju palātas opozīcijas līderes amata pienākumus. Viņa ir pirmā sieviete, pirmā kaliforniete un pirmā itāļu amerikāniete, kas bijusi lielās partijas līdere Kongresā. Kad Demokrātu partija 2007. gadā ieguva vairākumu Pārstāvju palātā un 2009. gadā to palielināja N. Pelosi kļuva par apakšpalātas spīkeri 110. un 111. Kongresa sasaukumu laikā. 2011. gadā otrreiz kļuva par opozīcijas līderi.