Ņižņaja Tunguska (krievu: Нижняя Тунгуска) vai Lejastunguska ir upe Krievijā, Irkutskas apgabalā un Krasnojarskas novadā, Jeņisejas labā krasta pieteka. Tā ir 2989 km gara. Upes baseina platība ir 473 000 km2. Ņižņaja Tunguska tek pa Vidussibīrijas plakankalni. Upe sākas Angaras skraustā. Augštecē tai ir plata ieleja. Lejtecē tai ir daudz ezerveida paplašinājumu, kuru platums sasniedz 20 km. Pali upē ir no maija līdz jūnijam, lejtecē arī līdz jūlijam. Ledus šeit ir no oktobra līdz maijam. Upe ir kuģojama no Turas (palu laikā). Galvenās pietekas ir Iļimpeja, Jeika, Nidima, Taimura, Učami, Tutončala, Severnaja, Kočečuma, Nepa. Lielākās apdzīvotās vietas Ņižņaja Tunguskas krastos ir Tutončani, Učami, Ņidima, Tura, Kislokana, Jukta, Nakanno, Hamakara, Jerbokačona, Preobraženka, Ņepa, Podvološina.