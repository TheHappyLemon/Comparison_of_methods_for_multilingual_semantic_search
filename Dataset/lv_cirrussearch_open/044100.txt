Šis raksts ir par sportistu. Par citām jēdziena Sudzuki nozīmēm skatīt nozīmju atdalīšanas lapu. Aguri Sudzuki (鈴木 亜久里; dzimis 1960. gada 8. septembrī, Tokijā, Japānā) ir bijušais Formula 1 pilots. Sudzuki sāka piedalīties kartingu sacīkstēs 12 gadu vecumā. 18 gados viņš uzvarēja valsts čempionātā, bet 1979. gadā sāka piedalīties Japānas F3. Paralēli viņš turpināja piedalīties kartingu sacīkstēs un 1981. gadā izcīnīja otro Japānas kartingu titulu. 1983. gadā Aguri kļuva par Japānas F3 vicečempionu. Tad viņš pārgāja uz salonauto sacīkstēm un izcīnīja Japānas titulu 1986. gadā. Tajā pašā gadā viņš debitēja Japānas F2 un piedalījās Lemānas sacīkstēs. 1987. gadā viņš bija Japānas F3000 vicečempions, uzvarot tikai vienā sacīkstē. 1988. gadā viņš izcīnīja titulu. Tajā pašā sezonā Sudzuki piedalījās F1 Japānas GP ar Larrousse formulu un finišēja sešpadsmitais. Nākamajā gadā viņš brauca ar Zakspeed, tomēr spēkrats bija ārkārtīgi lēns un japānim neizdevās pat pārvarēt pirmskvalifikācijas barjeru kaut vienā sacīkstē. Pēc gada viņš atgriezās Larrousse. Sudzuki divas reizes finišēja sestais (tolaik par 6. vietu piešķīra vienu punktu) un vienu reizi kāpa uz goda pjedestāla zemākā pakāpiena, kas joprojām ir nepārspēts Japānas braucēju rekords F1 (vienīgi Takuma Sato ir to atkārtojis 2004. gada ASV GP). Sudzuki bija 12. kopvērtējumā ar sešiem punktiem. 1991. gada sezona iesākās labi, jau pirmajā sacīkstē tika izcīnīti punkti. Tomēr visās pārējās sacīkstēs Sudzuki vai nu nestartēja, vai nu izstājās, vai arī nekvalificējās. 1992. gadā braucējs pievienojās Footwork vienībai. Vienu reizi tika sasniegta 7. vieta, tomēr augstāk japānis ne reizi nebija spējīgs pakāpties. Viņš palika Footwork arī 1993. gadā, tomēr rezultāti īpaši nemainījās, vienīgi šoreiz Sudzuki bija kvalificējies visām sacīkstēm. 1994. gadā Sudzuki piedalījās vienā sacīkstē ar Jordan formulu. Pēc gada, Ligier vienībā Aguri aizvadīja savu pēdējo F1 sezonu. Lai gan viņš piedalījās tikai dažās sacīkstēs, tika izcīnīts viens punkts. Pēc savas karjeras beigām Sudzuki kopā ar Adrianu Fernandezu izveidoja Super Aguri Fernandez Racing, Indy Racing League komandu. Sākot ar 2006. gadu Sudzuki vairs nebija saistīts ar šo komandu, jo pievērsās Honda atbalstītajai Formula 1 komandai "Super Aguri F1". Tā atsauca dalību no čempionāta 2008. gada 5. jūnijā finansiālu grūtību dēļ.