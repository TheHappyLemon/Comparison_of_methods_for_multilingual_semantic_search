Hominīni (Hominini) ir cilvēkpērtiķu un cilvēka dzimtas (Hominidae) cilts, kurā apvienotas visas cilvēku sugas pēc nodalīšanās no tuvākās radniecīgās līnijas — šimpanžu cilts (Panini), vienkāršoti sakot, visas tās sugas, kas pārvietojas uz divām kājām. Šīs cilts sugas ir tuvāk radniecīgas mūsdienu cilvēkam nekā šimpanzēm vai jebkuram citam mūsdienās dzīvojošam primātam. Hominīnu vienīgā izdzīvojusī suga līdz mūsdienām ir saprātīgais cilvēks (Homo sapiens). Šobrīd hominīnu cilts tiek dalīta 2 virsģintīs — australopitēku virsģintī (Australopithecina) un cilvēku virsģintī (Hominina), kurā ir tikai viena cilvēku ģints (Homo) — un sāhelantropu ģintī (Sahelanthropus).