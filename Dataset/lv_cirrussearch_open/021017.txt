Sergejs Rjazanskis (Сергей Николаевич Рязанский, dzimis 1974. gada 13. novembrī) ir Krievijas kosmonauts, bioloģijas zinātnieks. Rjazanska pirmais kosmiskais lidojums sākās 2013. gada septembrī startējot kosmosa kuģī Sojuz TMA-10M. Viņš bija Starptautiskās kosmosa stacijas (SKS) 37. un 38. ekspedīcijas lidojuma inženieris. Uz zemes viņš atgriezās 2014. gada martā. Nākamajā dienā pēc nolaišanās Sergejs Rjazanskis sāka eksperimentu sēriju, kuras mērķis ir pārbaudīt kosmonautu spējas veikt dažādus uzdevumus pēc ilgstoša lidojuma nolaižoties uz planētas. 12. martā viņš centrifūgā veica vadāmas nolaišanās operācijas. 15. martā speciālā trenažierī Rjazanskis veica iziešanu skafandrā uz "citas planētas" virsmas. Otro reizi kosmosā Sergejs Rjazanskis devās 2017. gada jūlijā, esot kosmosa kuģa Sojuz MS-05 komandierim. Bija SKS 52. un 53. ekspedīcijas lidojuma inženieris. Uz zemes atgriezās 2017. gada decembrī.