"Tūrists" (angļu: The Tourist) ir 2010. gada ASV romantiska trillera filma, kuras režisors ir Florians Henkels fon Donersmarks. Filmā galvenās lomas atveido Andželīna Džolija, Džonijs Deps, Pols Betanijs, Timotijs Daltons, Stīvens Berkofs, Rufuss Sūels un Kristians De Sika. Filma ir rīmeiks 2005. gada franču filmai Anthony Zimmer. Filma stāsta par amerikāņu tūristu Frenku (Deps), kurš ierodas Venēcijā, lai dziedētu salauztu sirdi, un Elsiju (Džolija), kura apzināti krusto viņa ceļu. Filmas "Tūrists" pirmizrāde notika 2010. gada 10. decembrī un to izplatīja Sony Pictures Releasing. Lai gan filma saņēma negatīvas kritiķu atsauksmes, to nominēja Zelta globusa balvai kategorijās "Labākais mūzikls vai kinokomēdija", "Labākais aktieris mūziklā vai kinokomēdijā" (Deps) un "Labākā aktrise mūziklā vai kinokomēdijā" (Džolija). Filma bija finansiāli veiksmīga, nopelnot 278,3 miljonus ASV dolāru pie 100 miljonu budžeta. Tīmekļa vietnē Rotten Tomatoes filmai ir 21% vērtējums.