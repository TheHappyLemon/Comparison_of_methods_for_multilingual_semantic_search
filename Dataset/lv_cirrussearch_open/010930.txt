Anatolijs Ivaņišins (Анатолий Алексеевич Иванишин, dzimis 1969. gada 15. janvārī) ir Krievijas kosmonauts, atvaļināts Gaisa spēku pulkvedis. 1986. gadā Anatolijs Ivaņišins mēģināja iestāties Čerņigovas augstākajā kara aviācijas lidotāju skolā, bet netika uzņemts. Viņš iestājās Irkutskas politehniskajā institūtā. 1987. gadā Ivaņišins tika uzņemts Čerņigovas augstākajā kara aviācijas lidotāju skolā, un 1991. gadā to absolvēja ar zelta medaļu. Pēc tam viņš dienēja par lidotāju Gaisa spēkos. 1997. gadā Anatolijs Ivaņišins pieteicās par kosmonauta kandidātu, bet netika uzņemts, jo viņa augums bija par dažiem centimetriem garāks par maksimālo. Vēlāk, kad kosmosa kuģis Sojuz bija modificēts, lai tajā varētu lidot arī garāki un īsāki kosmonauti, Ivaņišins atkal pieteicās. 2003. gadā viņš neklātienē bija beidzis Maskavas valsts ekonomikas, statistikas un informātikas universitāti. 2003. gada 29. maijā Ivaņišins tika ieskaitīts kosmonautu grupā. 2005. gada 28. jūnijā viņš pabeidza vispārējos kosmonautu sagatavošanas kursus, un 5. jūlijā viņam piešķīra kvalifikāciju "kosmonauts izmēģinātājs". Ivaņišina pirmais kosmiskais lidojums sākās 2011. gada 14. novembrī kā kosmosa kuģa Sojuz TMA-22 bortinženierim. Viņš bija Starptautiskās kosmosa stacijas (SKS) 48. un 30. ekspedīcijas lidojuma inženieris. 2012. gada 27. aprīlī viņš atgriezās uz zemes. Otrajā lidojumā Anatolijs Ivaņišins devās 2016. gada jūlijā modificēta Sojuz kosmosa kuģa pirmajā lidojumā kā Sojuz MS-01 komandieris. Starptautiskajā kosmosa stacijā viņš bija 48. ekspedīcijas lidojuma inženieris, pēc tam 49. ekspedīcijas komandieris. Uz zemes atgriezās 2016. gada oktobrī. Trešo kosmisko lidojumu Ivaņišins sāka 2020. gada 9. aprīlī kā kosmosa kuģa Sojuz MS-16 komandieris. Starptautiskajā kosmosa stacijā viņš bija 62. un 63. ekspedīcijas lidojuma inženieris. Uz zemes viņš atgriezās 2020. gada 22. oktobrī. 2021. gada 15. oktobrī Anatolijs Ivaņišins atstāja kosmonautu vienību, lai pievērstos zinātniskajai darbībai. Kosmisko lidojumu kopsavilkums: