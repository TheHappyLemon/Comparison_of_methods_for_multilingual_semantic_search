"Tilts uz Terabitiju" (angļu: Bridge to Terabithia) ir 2007. gada drāma, kas balstīta uz Katrīnas Patersones tāda paša nosaukuma romānu. Filmas režisors ir Gabors Cupo. Galvenās lomas filmā atveido Džošs Hatčersons, AnnaSofija Roba, Roberts Patriks, Beilija Medisona un Zoja Dešanela. Filmas pirmizrāde notika 2007. gada 16. februārī. Džess Āronss ir 12 gadus vecs pusaudzis, kurš skolā tiek apsmiets. Kādu dienu viņa klasē ierodas jauna skolniece Leslija Burkē, kura dzīvo Džesa kaimiņos un skrien tikpat ātri kā Džess. Leslija un Džess drīz sadraudzējas un izveido savu fantāziju pasauli, ko viņi nosauc par Terabitiju un kurā abi pavada savu brīvo laiku.