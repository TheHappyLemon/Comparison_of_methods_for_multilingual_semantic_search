Jaunanglija (angļu: New England) ir reģions ASV ziemeļaustrumu daļā, kurš sastāv no sešiem štatiem — Meinas, Ņūhempšīras, Vērmontas, Masačūsetsas, Rodailendas un Konektikutas. Jaunanglija robežojas ar Atlantijas okeānu, Kanādu (Kanādas Jūras provinces un Kvebeka) un Ņujorkas štatu. Vieni no pirmajiem Eiropas kolonistiem no Anglijas Jaunanglijā apmetās 1620. gadā, izveidojot Plimutas koloniju. Pēc desmit gadiem, 1630. gadā, uz ziemeļiem no Plimutas kolonijas puritāņi izveidoja Masačūsetsas līča koloniju Bostonā. Nākamo 130 gadu laikā Jaunanglija piedalījās četros franču un indiāņu karos, līdz briti Ziemeļamerikā uzvarēja frančus un to sabiedrotos pamatiedzīvotājus. 18. gadsimta beigās Jaunanglijas kolonijas uzsāka pretošanās kustību Lielbritānijas parlamenta mēģinājumiem bez kolonistu piekrišanas ieviest jaunus nodokļus. Bostonas tējas dzeršana bija viens no protestiem, kas saniknoja Lielbritāniju. Tā atbildēja ar rīkojumu, kas atcēla kolonijas pašpārvaldes tiesības. Tas 1775. gadā noveda pie atklātas karadarbības un britu izdzīšanas no Jaunanglijas 1776. gadā, kā arī neatkarības deklarācijas 1776. gada jūlijā. Jaunanglijā parādījās pirmās kustības amerikāņu literatūrā, filozofijā un izglītībā. Reģionam bija nozīmīga loma verdzības atcelšanā un tas bija pirmais reģions ASV, kurā tika ieviesti industriālās revolūcijas sasniegumi. Šobrīd Jaunanglija ir izglītības, augsto tehnoloģiju, apdrošināšanas un medicīnas centrs. Bostona ir tā kultūras, finansiālais, izglītības, medicīnas un transporta centrs.