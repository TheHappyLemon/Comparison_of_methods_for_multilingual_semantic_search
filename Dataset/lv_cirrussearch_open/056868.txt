Šis raksts ir par filmu. Par citām jēdziena Borats nozīmēm skatīt nozīmju atdalīšanas lapu. Borat Subsequent Moviefilm: Delivery of Prodigious Bribe to American Regime for Make Benefit Once Glorious Nation of Kazakhstan, plašāk zināma kā vienkārši Borat Subsequent Moviefilm vai Borat 2, ir 2020. gada mokumentālā komēdija. Filmas režisors ir Džeisons Voliners un šī viņam ir pirmā režisētā pilnmetrāžas spēlfilma. Galvenajās lomās filmā ir Saša Barons Koens, kas atveido izdomātu Kazahstānas žurnālistu un televīzijas personību Boratu Sagdijevu, un Marija Bakalova, kas atveido viņa meitu Tutaru, kura tiek piedāvāta kā līgava viceprezidentam Maikam Pensam COVID-19 pandēmijas un 2020. gada ASV prezidenta vēlēšanu laikā. Šī filma ir turpinājums 2006. gada filmai "Borats: Amerikas kultūras mācība par labu lieliskajai Kazahstānai". Lai gan Saša Barons Koens 2007. gadā teica, ka vairs neatveidos Borata varoni, viņu 2019. gadā un 2020. gada vidū pamanīja Borata izskatā, kas izraisīja spekulācijas par otras Borata filmas tapšanu. Filma oficiāli tika izziņota 2020. gada septembrī un Amazon Studios ieguva izplatīšanas tiesības. Filma "Borata sekojošā kinofilma" tika izdota 2020. gada 23. oktobrī straumēšanas platformā Prime Video. Tā ieguva kritiķu atzinību par Sašas Barona Koena un Marijas Bakalovas aktierspēli, kā arī par amerikāņu kultūras atainošanu. Filma saņēma trīs 78. Zelta globusa balvas nominācijas, iegūstot balvas kategorijās "Labākais aktieris mūziklā vai kinokomēdijā" (Saša Barons Koens) un "Labākais mūzikls vai kinokomēdija". 93. Kinoakadēmijas balvai tā tika nominēta kategorijās "Labākais adaptētais scenārijs" un "Labākā aktrise otrā plāna lomā" (Marija Bakalova).