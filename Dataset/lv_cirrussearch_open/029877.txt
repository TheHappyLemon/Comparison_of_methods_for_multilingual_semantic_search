Makaronēzija (no grieķu: μακάρων νῆσοι — ‘svētītās salas’) ir apvienojošs nosaukums vairākiem arhipelāgiem Atlantijas okeāna ziemeļaustrumu daļā Āfrikas piekrastē. Iekļauj Portugālei piederošās Azoru salas un Madeiru, Spānijai piederošās Kanāriju salas, kā arī Kaboverdes valsti veidojošās Zaļā raga salas. Nosaukums cēlies no grieķu valodas, un Senās Grieķijas ģeogrāfi tā apzīmējuši salas uz rietumiem no Gibraltāra šauruma. Visas Makaronēzijas salas ir vulkāniskas izcelsmes un tās ir Vidusatlantijas grēdas vai tās atzaru virsūdens daļas. Daļa no salām ir aktīvi vulkāni.