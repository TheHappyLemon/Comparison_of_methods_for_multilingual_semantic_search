Safrāns ir kaltētas tumši sarkanās krokusa (Latīņu: Crocus sativus) drīksnas kopā ar nelielu piejaukumu dzelteno irbulīšu. Tas tiek lietots kulinārijā kā garšviela un krāsviela. Safrāns ēdienam piedod īpatnēju oranžu krāsu, tam ir rūgtena garša un sienam vai jodoformam līdzīga smarža. Kopš seniem laikiem safrāns ir lietots arī medicīnā pret vairākām slimībām. Persiešu tradicionālajā medicīnā safrānu lieto pret depresiju. Safrāna vērtību nosaka trīs galvenie sekundārie metabolīti – krocīns (ang: crocin), kas atbild par krāsu, pikrokrocīns (ang: picrocrocin), kas dod rūgteno garšu, un safranāls (ang: safranal), kas atbild par smaržu. Nosaukums "safrāns" ir cēlies no arābu vārda زعفران (zaʻfarān), kas burtiski nozīmē "dzeltenais". Pirmo reizi rakstu avotos šī garšviela minēta Senajā Divupē 3000. gadus p.m.ē. Tiek uzskatīts par vienu no dārgākajām garšvielām pasaulē, jo viena kilograma tā iegūšanai tiek iztērēti 200 000 ziedu. Galvenais safrāna ražotājs ir Irāna.