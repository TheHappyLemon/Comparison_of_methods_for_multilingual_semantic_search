Stēfans Bengts Ēdbergs (zviedru: Stefan Bengt Edberg; dzimis 1966. gada 19. janvārī) ir bijušais zviedru tenisists, bijis pasaules ranga līderis gan vienspēlēs, gan dubultspēlēs. Kopumā karjeras laikā sportists izcīnīja uzvaru 48 vienspēļu un 18 dubultspēļu turnīros. Guvis uzvaru sešos Grand Slam vienspēļu un trijos dubultspēļu turnīros. Tāpat 1989. gadā uzvarējis Masters Grand Prix turnīrā un četras reizes Zviedrijas komandas sastāvā uzvarēja Deivisa kausa izcīņā. 1990. un 1991. gadā Ēdbergs tika atzīts par ATP gada labāko spēlētāju. Uzvarējis 1984. gada vasaras olimpisko spēļu vienspēļu turnīrā, bet tajā gadā tas bija demonstrējumu sporta veids, 1988. gadā Seulā izcīnīja bronzas medaļu vienspēlēs un dubultspēlēs.