Ilona Marhele (dzimusi 1986. gada 5. aprīlī Alūksnē) ir latviešu vieglatlēte, startē garo distanču (pārsvarā maratona) skriešanas sacensībās. 2015. gada oktobrī Frankfurtes maratonā, Vācijā, uzstādīja personisko rekordu 2:38:01, vienlaikus kvalificējoties 2016. gada Riodežaneiro Olimpiskajām spēlēm. Olimpiskajās spēlēs ieņēma 61. vietu ar personiskajam rekordam tuvu rezultātu 2:41:02. 2007. gadā uzvarējusi Rīgas pusmaratonā ar rezultātu 1:22:21, kā arī 2010. gadā svinējusi uzvaru Valmieras pusmaratonā, kas vienlaikus bija arī Latvijas čempionāts (1:23:49). 2016. gada februārī Barselonas maratonā uzstādīja personisko rekordu pusmaratona distancē (1:16:09), septembrī uzvarēja Tallinas pusmaratonā (1:17:08), savukārt oktobrī — Siguldas pusmaratonā (1:17:20). I. Marhele piedalījās 2017. gada Pasaules čempionātā vieglatlētikā, kur, uzstādot jaunu personisko rekordu (2.37:40), ieņēma 31. vietu maratona distancē. Tas viņu ierindo starp visu laiku labākajām maratona skrējējām Latvijas vieglatlētikas vēsturē. 2019. gada maijā Prāgas maratonā par 11 sekundēm laboja savu personisko rekordu maratonā (2:37:29), ieņemot 12. vietu.