Mišels Žans Legrāns (franču: Michel Jean Legrand; dzimis 1932. gada 24. februārī, miris 2019. gada 26. janvārī) bija franču komponists, diriģents un filmu oriģinālmūzikas autors. Legrāns bija ražīgs komponists, papildus daudzām dziesmām viņš ir sarakstījis mūziku vairāk nekā 200 filmām un seriāliem. Saņēmis trīs Oskarus un piecas Grammy balvas. Ticis nominēts 12 Amerikas Kinoakadēmijas balvām. Savu pirmo nomināciju saņēmis par mūziku Franču jaunā viļņa režisora Žaka Demī filmai "Šerbūras lietussargi" (Les Parapluies de Cherbourg, 1964). Savu pirmo Oskaru saņēmis par "Labāko dziesmu" filmai "Tomasa Krauna afēra" (1968). Saņēmis arī divus Oskarus kategorijā "Labākā oriģinālmūzika" par filmām Summer of '42 (1971) un "Jentla" (Yentl, 1983). Radījis mūziku arī Žana Lika Godāra filmām "Sieviete paliek sieviete" (1961) un "Autsaideru banda" (Bande à part, 1964), Anjēzes Vardas filmai "Kleo no 5 līdz 7" (Cléo de 5 à 7, 1962), Žaka Demī filmai Les Demoiselles de Rochefort (1966), Klinta Īstvuda filmai Breezy (1973), Orsona Velsa filmām "V kā Viltojums" (F for Fake, 1974) un "Vēja otra puse" (The Other Side of the Wind, 2018) un Luija Malla filmai Atlantic City (1980). Tāpat bijis mūzikas autors filmām Eva (1962), Ice Station Zebra (1968), The Picasso Summer (1969), The Go-Between (1971) un "Trīs musketieri" (The Three Musketeers, 1973).