Oposumu dzimta (Didelphidae) ir vienīgā dzimta oposumu kārtā (Didelphimorphia), savukārt oposumu kārta ir viena no divām Amerikas somaiņu kārtām un viena no septiņām somaiņu kārtām. Oposumu dzimta sīkāk dalās četrās apakšdzimtās, 18 ģintīs un 93 sugās. Oposumu dabiskais izplatības areāls ir Dienvidamerika un Centrālamerika, bet Virdžīnijas oposums ir vienīgā suga, kas dzīvo Amerikas Savienotajās Valstīs un Kanādas dienvidos (Kvebekā). Oposumi ir aktīvi naktīs, labi redz tumsā, savukārt dienā līdz pat 18 stundām pavada miegā. Oposumi galvenokārt dzīvo kokos. Tie ir visēdāji, pārtiek no kukaiņiem, maziem grauzējiem, putnu olām, augiem un zivīm. Angļu valodā ir izteiciens “tēlot oposumu” (playing opossum), kas nozīmē ‘izlikties par beigtu’. Virdžīnijas oposums briesmu brīžos šņāc un mēģina apsmidzināt uzbrucēju ar smirdīgu šķidrumu, bet, ja neizdodas aizbaidīt uzbrucēju, tas aizver acis, nokrīt un izliekas par beigtu.