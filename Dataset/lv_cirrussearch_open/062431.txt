Fjūri un Heklas šaurums (angļu: Fury and Hecla Strait) ir jūras šaurums Kanādas Arktikā. Savieno Būtijas līci rietumos ar Foksa baseinu austrumos. Atdala Bafina salu ziemeļos no Ziemeļamerikas kontinenta Melvila pussalas dienvidos. Šaurumā atrodas vairākas salas, lielākās no kurām ir Simialuka un Saglārjuka. Lielāko gada daļu pildīts ar ledu. Šauruma dienvidaustrumu krastā atrodas Iglulikas pilsētiņa. Pirmie no eiropiešiem šaurumu 1822. gadā atklāja britu ekspedīcija Viljama Perija vadībā. Perija ekspedīcija pirms tam bija iesprūdusi ledū, bet no vietējiem inuitiem viņi uzzināja par jūrasšaurumu un ar suņu pajūgiem to apsekoja. Atklājums izraisīja lielu entuziasmu sakarā ar līdz tam neveiksmīgajiem Ziemeļrietumu jūrasceļa meklējumiem — šaurums pavēra teorētisku iespēju kuģot rietumu virzienā pa relatīvi no ledus brīvu ceļu. Nosaukts par godu Perija ekspedīcijas kuģiem Fury un Hecla.