Ārpāds (ungāru: Árpád; dzimis ap 845. gadu, miris ap 907. gadu) bija ungāru lielkņazs (ungāru: nagyfejedelem). Otrais zināmais ungāru valdnieks. Ungārijas nacionālās Ārpādu dinastijas nodibinātājs, kura valdīja Ungārijā līdz 1301. gadam. Ārpāda vadībā ungāru ciltis pārgāja Karpatu kalnus un ieradās mūsdienu Ungārijas teritorijā. Ārpāds bija pirmā zināmā ungāru lielkņaza Ālmoša dēls. 849. gadā ungāri, kuri atradās Dņepras kreisajā krastā, ar Bizantijas imperatora Leona VI atbalstu, uzbruka Bulgārijas valstij. Bulgārijas valdnieks Simeons I savukārt vienojās ar pečeņegiem par uzbrukumu ungāriem. 896. gada Dienvidu Bugas kaujā bulgāri smagi sakāva ungārus. Sakāves rezultātā ungāri Ārpāda vadībā bija spiesti doties uz rietumiem un ieņēma Tisas upes augšteci. Ap 900. gadu ungāri jau kontrolēja visu mūsdienu Ungāriju, un devās postošos sirojumos pa visu Eiropu līdz 955. gadā Svētās Romas imperators Oto I tos sakāva Lehfeldas kaujā.