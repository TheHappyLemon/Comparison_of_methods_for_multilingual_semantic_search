Šarlote Kalla (zviedru: Charlotte Kalla; dzimusi 1987. gada 22. jūlijā Terendē, Zviedrijā) ir zviedru distanču slēpotāja. Ir izcīnījusi deviņas olimpisko spēļu medaļas un 13 medaļas Pasaules čempionātos. Savās pirmajās olimpiskajās spēlēs 2010. gadā Vankūverā Š. Kalla kļuva par čempioni jau pirmajā veidā — 10 km brīvā stila distancē. Vēlāk tika izcīnīta sudraba medaļa komandu sprinta sacensībās kopā ar Annu Hāgu. Pārējās disciplīnās viņai tik labi neveicās, un arī 4x5 km stafetē Zviedrija panākumus neguva, lai gan Š. Kalla, pat startējot slima, savu etapu veica salīdzinoši labi. Nākamajās olimpiskajās spēlēs Sočos izcīnīja sudraba medaļas 15 km skiatlona disciplīnā un 10 km distancē klasiskajā stilā, kā arī zelta medaļu stafetē. 2018. gada ziemas olimpiskajās spēlēs Phjončhanā izcīnīja četras medaļas — zeltu 15 km skiatlonā un sudraba medaļas 10 km distancē brīvajā stilā, stafetē un komandu sprintā. Pasaules čempionātā pirmo reizi piedalījās 2007. gadā. Trīsreiz ir kļuvusi par pasaules čempioni: 2011. gadā uzvarēja komandu sprintā, 2015. gadā Fālunā 10 km distancē brīvajā stilā un 2019. gadā Zēfeldē stafetē.