Haoss, arī 19521 Haoss ir transneptūna objekts ar diametru apmēram 600 km. Tas atrodas Koipera joslā un pieder klasiskajiem Koipera joslas objektiem. Haoss, iespējams, ir pundurplanēta, bet precīzi tas nav zināms, jo debess ķermenis atrodas pārāk tālu. Haosu atklāja 1998. gada 19. novembrī projekta Deep Ecliptic Survey ietvaros Kitpīkas observatorijā, izmantojot 4 m teleskopu. Objektam tika piešķirts pagaidu nosaukums 1998 WH24. 2002. gada 28. martā Starptautiskā Astronomijas savienība tam oficiāli piešķīra vārdu Haoss. Sengrieķu mitoloģijā no Haosa ir radušies dievi.