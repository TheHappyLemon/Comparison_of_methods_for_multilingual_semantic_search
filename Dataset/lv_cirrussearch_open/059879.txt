Gaļīgā hoija (Hoya carnosa), sarunvalodā saukta arī par vaskapuķi un porcelāna puķi, ir epifītiska augu suga hoiju ģintī. Dabā tā ir sastopama Austrumāzijā un Austrālijā. Mūsdienās bieži tiek audzēta kā telpaugs tās vaskaino lapu un saldi smaržojošo ziedu dēļ. Gaļīgā hoija ir kultivēta jau vairāk nekā 200 gadus, tai ir radītas vairākas šķirnes, kas atšķiras gan pēc lapotnes formas, gan ziedu krāsas.