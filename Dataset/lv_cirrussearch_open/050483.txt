Velsas regbija izlase ir komanda, kas pārstāv Velsu starptautiskās regbija spēlēs. Velsas izlase ir piedalījusies visos Pasaules kausa regbijā finālturnīros. Labākais rezultāts tika sasniegts pirmajā kausa izcīņā 1987. gadā, kad Velsa izcīnīja 3. vietu. 2011. gada Pasaules kausā Velsa vēlreiz iekļuva pusfinālā, bet zaudēja gan tajā, gan spēlē par bronzas medaļām, iegūstot 4. vietu. Velsas izlase piedalās ikgadējā Sešu nāciju čempionātā (agrāk tika saukts par Mājas nāciju čempionātu un Piecu nāciju čempionātu), kas ir augstākā līmeņa regbija izlašu sacensības Eiropā. 2019. gada augustā Velsas izlase pirmo reizi kļuva par pasaules ranga līderi.