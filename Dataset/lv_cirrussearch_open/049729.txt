Intelsat III F-3 bija starpvalstu organizācijas Intelsat sakaru pavadonis. Ģeostacionārajā orbītā tas tika palaists 1968. gada 19. decembrī; darbojās līdz 1979. gadam. Kosmisko aparātu izgatavoja ASV uzņēmums TRV. Tas bija cilindra formas, stabilizācija nodrošināta ar rotāciju ap centrālo asi. Intelsat III bija apgādāts ar diviem raidītājiem ar jaudu 183 W. Plānotais darbības laiks bija 5 gadi. Intelsat III F-3 tika palaists 1969. gada 6. februārī 00:39 UTC ar nesējraķeti Delta M no Kanaveralas zemesraga Gaisa spēku stacijas starta laukuma LC-17A. No ģeosinhronās pārejas orbītas pavadonis ar savu dzinēju SVM-2 sasniedza ģeostacionāro orbītu. Intelsat III F-3 sākotnēji bija izvietots punktā 174° austrumu garuma (virs Klusā okeāna). Kosmiskajam aparātam atkārtoti radās problēmas, tādēļ 1969. gada majā tas tika pārvietots uz mazāk nozīmīgu punktu 63° A (virs Indijas okeāna). Pavadonis bija daļēji darbspējīgs, tomēr tas tika ekspluatēts līdz 1979. gada aprīlim. 1979. gada decembrī tas tika izslēgts. Pirms darbības izbeigšanas Intelsat III F-3 tika pārvietots uz augstāku orbītu, lai novērstu tā iespējamu sadursmi ar citiem pavadoņiem.