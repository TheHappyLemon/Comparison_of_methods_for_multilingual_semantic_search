Nivelieris ir ģeodēzisks instruments, kas darba stāvoklī nodrošina horizontālu vizūru. Tā galvenās sastāvdaļas ir tālskatis un ierīce vizūras horizontēšanai — cilindriskais līmeņrādis vai kompensators. Gandrīz visiem nivelieriem apakšējā daļā ir iebūvēts limbs horizontālo leņķu mērīšanai ar ne visai augstu precizitāti. Atkarībā no nivelēšanas precizitātes, kuru raksturo noteiktā paaugstinājuma standartnovirze 1 km garā dubultā nivelēšanas gājienā, nivelierus nosacīti iedala precīzijas jeb augstas precizitātes nivelieros, precīzajos un tehniskajos nivelieros. Precīzijas nivelieriem, kuri ir paredzēti I un II klases nivelēšanai un inženierģeodēziskajiem darbiem, paaugstinājuma standartnovirze nepārsniedz 0,5 mm. Precīzajiem nivelieriem, kuri ir paredzēti III klases nivelēšanai, paaugstinājuma standartnovirze nepārsniedz 3 mm. Tehniskajiem nivelieriem, kuri ir paredzēti topogrāfiskās uzmērīšanas augstumu pamatojuma veidošanai un būvniecībai, paaugstinājuma standartnovirze nepārsniedz 10 mm. Precīzijas nivelieros izmanto tālskatus ar lielu palielinājumu, precīzākus līmeņrāžus un kompensatorus, korpusa termoizolāciju un palīgierīces latas nolasīšanas precizitātes paaugstināšanai. Tāpēc šo nivelieru masa un izmēri ir lielāki. Precīzie nivelieri konstrukcijas un precizitātes ziņā ieņem vidēju stāvokli starp precīzijas un tehniskajiem nivelieriem. Tehniskie nivelieri ir vienkāršas konstrukcijas, maza izmēri, ērti un droši ekspluatācijā. Atkarībā no tā ar kādu ierīci horizontē vizūru, nivelierus iedala nivelieros ar cilindrisko līmeņrādi un nivelieros ar kompensatoru. Savukārt nivelierus ar kompensatoru sīkāk iedala analogajos un digitālajos. Analogajos kompensatoros latas nolasīšana ir vizuāla, bet digitālajos latas nolasa ar elektronisku speciālas svītras kodu. Ar šiem nivelieriem var nolasīt parastās latas arī vizuāli.