2016. gada NBA Visu zvaigžņu spēle bija 65. NBA Visu zvaigžņu spēle. Tā notika 2015.—2016. gada NBA sezonas laikā 2016. gada 14. februārī Air Canada Centre arēnā Toronto, Kanādā. Toronto tika izraudzīta par spēles norises vietu 2013. gada 30. septembrī. Šī būs pirmā reize, kad NBA Visu zvaigžņu spēle notiks ārpus ASV. Spēlē ar rezultātu 196—173 uzvarēja Rietumu konferences komanda. Spēles rezultatīvākais spēlētājs bija Pols Džordžs (41 punkts, otrais visu laiku augstākais rādītājs), taču par spēles vērtīgāko spēlētāju otro gadu pēc kārtas tika atzīts Rasels Vestbruks. Visu zvaigžņu spēles nedēļas nogalē NBA kalendārā ir pārtraukums. Tās ietvaros norisinās vairāki konkursi un tiek aizvadītas vairākas spēles, tai skaitā slavenību spēle, NBA "uzlēcošo zvaigžņu" spēle (debitantu un otrgadnieku ASV izlase pret Pasaules izlasi), slam-dunk konkurss, trīspunktu metienu konkurss. Visu zvaigžņu spēlē sacenšas spēlētāji no Austrumu un Rietumu konferenču komandām. 2016. gada NBA Visu zvaigžņu spēle būs pirmā reize, kad kādā no Visu zvaigžņu spēles nedēļas nogales pasākumiem piedalās latviešu basketbolists — Kristaps Porziņģis spēlēs Pasaules izlasē līgas uzlēcošo zvaigžņu spēlē (Rising Stars Challenge). Līdzjutēju balsojumā par Visu zvaigžņu spēles sākumsastāviem visvairāk balsu saņēma Kobe Braiants (1,89 miljoni balsu; 18. dalības reize Visu zvaigžņu spēlē), otrais bija Stefens Karijs (1,6 miljoni balsu; 3. dalības reize Visu zvaigžņu spēlē), trešais — Lebrons Džeimss (1 miljons balsu; 12. dalības reize Visu zvaigžņu spēlē), latvietis K. Porziņģis saņēma vairāk nekā 473,5 tūkstošus balsu — starp Austrumu konferences uzbrucējiem un centra spēlētājiem ierindojās 6. vietā.