Nimrūda (arābu: النمرود, Nimrūd) ir arābu nosaukums senai asīriešu pilsētai, kas atrodas mūsdienu Irākas teritorijā 32 km uz dienvidiem no Mosulas, Divupes ziemeļos. Atradusies stratēģiskā pozīcijā nepilnu 10 km attālumā no Tigras satekas ar Lielo Zābu. Arheologi uzskata, ka Nimrūdas nosaukums vietai iedots modernajos laikos pēc bībliskā varoņa Nimroda. Tiek uzskatīts, ka Bībelē šī pilsēta parādās kā Kalne (ivritā: כלח, grieķu: χαλαχ), kas pirmoreiz kopā ar Nimrodu pieminēta Pirmajā Mozus grāmatā 10. Arheoloģiskie izrakumi Nimrūdā tika uzsākti 1845. gadā. Tajos atklāti vairāki vērtīgi priekšmeti. Islāma valsts 2015. gada martā izplatītajā video tika parādīta pilsētas drupu iznīcināšana ar buldozeriem. Pati Islāma valsts šo darbību pamatojusi ar islāmam neatbilstošajiem "viltus elkiem", par kuriem uzskatāmas svētnīcas un statujas.