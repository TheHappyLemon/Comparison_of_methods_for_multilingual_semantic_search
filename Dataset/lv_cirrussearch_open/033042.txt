Noksvila (angļu: Knoxville) ir pilsēta Tenesī, ASV, Noksas apgabala administratīvais centrs. 2020. gadā iedzīvotāju skaits tajā sasniedza 190 tūkstošus, tā ir trešā lielākā pilsēta štatā pēc Našvilas un Memfisas. Bija pirmais Tenesī štata administratīvais centrs. Pilsēta nosaukta Henrija Noksa (kara sekretārs Džordža Vašingtona kabinetā) vārdā. Pilsētā atrodas vairākas augstākās izglītības mācību iestādes, tai skaitā Tenesī Universitāte. 1982. gadā te notika Pasaules izstāde. Noksvilā atrodas Sieviešu basketbola slavas zāle, kurā uzņemta arī latviete Uļjana Semjonova.