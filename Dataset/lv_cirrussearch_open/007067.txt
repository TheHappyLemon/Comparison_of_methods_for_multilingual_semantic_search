Ambliopija jeb slinkā acs ir slikta redze citādi fiziski normālā acī (vai arī neatbilstoša esošajām fiziskajām problēmām). Tā rodas, ja smadzenes neuztver vizuālo informāciju. Lai gan ambliopija parasti novērojama vienā acī, tā var būt arī abām acīm, ja tās netiek pietiekami stimulētas. Ambliopiju bieži vien izraisa citi iedzimti vai iegūti redzes traucējumi (šķielēšana, nistagms, ptoze; retāk organiski bojājumi), kuru dēļ bērns vairāk izmanto otru aci. To parasti var efektīvi ārstēt (līdz 50—55% gadījumu), spiežot lietot skarto aci (ilgstoši aizsedzot veselo aci vai iepilinot tajā atropīnu).