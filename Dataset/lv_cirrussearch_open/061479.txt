Vahids Halilhodžičs (bosniešu: Vahid Halilhodžić, dzimis 1952. gada 15. oktobrī) ir bosniešu futbola treneris un bijušais futbolists, spēlēja uzbrucēja pozīcijā, bijis Dienvidslāvijas futbola izlases dalībnieks. Kopš 2019. gada Halilhodžičs ir Marokas futbola izlases galvenais treneris. Uzskatīts par vienu no labākajiem 70. un 80. gadu Dienvidslāvu futbolistiem. Spoži spēlējis Dienvidslāvijas komandā Velež Mostar un Francijas komandās Nantes un Paris Saint-Germain. 1983. un 1985. gadā bijis Francijas līgas labākais vārtu guvējs. Dienvidslāvijas futbola izlases sastāvā kopumā aizvadījis 15 mačus un guvis 8 vārtus. Spēlējis 1976. gada Eiropas čempionātā un 1982. gada FIFA Pasaules kausā. 1993. gadā Francijā sācis savu trenera karjeru. 1997. gadā ar Raja Casablanca komandu uzvarējis CAF Čempionu līgā. 1998. gadā kļuvis par Francijas komandas Lille galveno treneri. Mazāk nekā trīs gadu laikā aizvedis komandu no Francijas pēc spēka otrās līgas līdz 3. vietai Ligue 1. 2004. gadā ar Paris Saint-Germain izcīnījis Francijas kausu, bet 2011. gadā ar Dinamo Zagreb uzvarējis Horvātijas Pirmajā līgā. Ievedis Kotdivuāras futbola izlasi 2010. gada FIFA Pasaules kausā, bet četrus mēnešus pirms finālturnīra ticis atlaists. Ar Alžīrijas futbola izlasi piedalījies 2014. gada FIFA Pasaules kausā. Vēlāk ar Japānas futbola izlasi iekļuvis 2018. gada FIFA Pasaules kausā, bet atkal pāris mēnešus pirms finālturnīra ticis atbrīvots no amata. 2019. gadā kļuvis par Marokas futbola izlases galveno treneri.