Dubrovnikas-Neretvas župānija (horvātu: Dubrovačko-neretvanska županija) ir župānija Horvātijas galējos Dalmācijas dienvidos. Župānija stiepjas šaurā joslā gar Adrijas jūras krastu. Ziemeļrietumos tā robežojas ar Splitas-Dalmācijas župāniju, ziemeļos ar Bosniju-Hercegovinu, bet galējos dienvidaustrumos - ar Melnkalni. Apmēram pa vidu župāniju divās daļās sadala Bosnijas Neumas pašvaldības teritorija. Lielākā apdzīvotā vieta ir UNESCO Pasaules mantojuma sarakstā iekļautā Dubrovnika, kuras vecpilsēta ir ievērojams tūrisma centrs. Citas pilsētas ir Korčula, Metkoviča, Opuzena, Ploče. Mļetas salas ziemeļos iekārtots Mļetas nacionālais parks.