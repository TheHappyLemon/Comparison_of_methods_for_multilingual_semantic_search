Aizalaja grēda (tadžiku: қаторкӯҳи Паси Олой, kirgīzu: Чоң Алай кырка тоосу) ir viena no Pamira kalnu grēdām uz Tadžikistānas un Kirgizstānas robežas, nedaudz iestiepjoties Ķīnā. Izvietojusies Pamira ziemeļos, veidojot tā ziemeļu robežu; administratīvi ietilpst Tadžikistānas Kalnu Badahšanā, Kirgizstānas Ošas apgabalā un Ķīnas Siņdzjanas Uiguru autonomajā reģionā. Ziemeļos piekļaujas Alaja ielejai, austrumos Kizilsu ieleja to atdala no Alajkū grēdas un Markanas ieleja — no Kašgārijas grēdas, dienvidrietumos Muksu ieleja — no Pētera I grēdas un Pamira centrālajiem masīviem. Kizilarta un tersagara pārkāpes sadala grēdu trijās daļās; centrālajā daļā atrodas tās augstākās smailes, tajā skaitā 7134 m augstā Ļeņina smaile, kuru ilgi uzskatīja par Pamira augstāko virsotni, kā arī Latvijas smaile. Grēdas vidējais augstums ap 6000 m vjl. Nogāzēs subalpīnās stepes, pļavas, augstāk — mūžīgais sniegs un ledāji (apledojums ap 1436 km²). Pa Kizilarta pārkāpi grēdu šķērso Ošas—Horugas autoceļš (Pamira trakts).