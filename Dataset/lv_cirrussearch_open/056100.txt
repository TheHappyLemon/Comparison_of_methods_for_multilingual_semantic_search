2021. gada Pasaules čempionāts basketbolā U-19 izlasēm jeb U-19 Pasaules kausa izcīņa notika no 2021. gada 3. jūlija līdz 11. jūlijam Rīgā un Daugavpilī, Latvijā. Tā bija otrā reize, kad Latvijā notika šāda līmeņa turnīrs (iepriekšējais — 2011. gada Pasaules U-19 čempionāts basketbolā). Turnīrā piedalījās 16 komandas. Čempionāts norisinājās trīs arēnās: "Arēna Rīga", Olimpiskais sporta centrs (abas Rīgā) un Daugavpils Olimpiskais centrs. Turnīru rīkoja saskaņā ar tābrīža Covid-19 epidemioloģiskās drošības noteikumiem, kā arī FIBA izstrādāto Covid-19 protokolu. Tajās varēja piedalīties skatītāji ar Latvijā atzītu vakcinācijas pret Covid-19 vai Covid-19 pārslimošanas sertifikātu. Par turnīra uzvarētāju kļuva ASV izlase, finālā pārspējot Franciju. ASV komandas spēlētājs Čets Holmgrēns tika atzīts par turnīra labāko spēlētāju, bet simboliskajā pieciniekā bez viņa tika iekļauti arī Nikola Jovičs (Serbija), Džeidens Aivijs (ASV), Viktors Vembanjama (Francija) un Zeks Īdijs (Kanāda).