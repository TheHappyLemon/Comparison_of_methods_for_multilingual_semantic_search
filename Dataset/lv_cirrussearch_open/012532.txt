Staņislavs Konarskis (poļu: Stanisław Konarski; dzimis 1700. gada 30. septembrī, miris 1773. gada 3. augustā) bija poļu piāristu mūks, izglītības reformators, rakstnieks, viens no sava laika vadošajiem intelektuāļiem. Viens no Polijas 3. maija konstitūcijas idejiskajiem autoriem, jo vērsās pret Liberum veto principu valsts pārvaldē. 1725. līdz 1727. gadam studēja Romā. Vēlāk ceļoja pa Franciju, Vāciju, Austriju. 1730. gadā atgriezās Žečpospolitā un nodarbojās ar jaunā likumu kodeksa - Volumina legum, sastādīšanu. No 1736. gada pasniedza skolā Žešovā. 1740. gadā Varšavā nodibināja elitāru, šļahtai paredzētu skolu - Collegium Nobilium. 1747. gadā Varšavā nodibināja publisko bibliotēku - pirmo kontinentālajā Eiropā. Izglītības reformas gaitā skolās nodibināja pansijas skolniekiem, ieviesa dabas zinātņu apmācību.