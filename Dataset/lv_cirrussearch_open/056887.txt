Kozaras nacionālais parks (serbhorvātu: Национални парк Козара) ir nacionālais parks Serbu Republikā, Bosnijā un Hercegovinā. 3520 hektāru liels parks tika izveidots 1987. gadā ar mērķi aizsargāt kultūras, vēstures un dabas mantojumu Kozaras kalna apkārtnē. Kozaras nacionālais parks ir daļa no Eiropas Nacionālo parku federācijas — EUROPARC. Parks atrodas starp Unas, Savas, Sanas un Vrbas upēm. Parka centrālo daļu aizņem Mrakovicas plato, ir arī citi kalni un augstienes. Kozara ir iecienīta medību vieta, un tajā notiek regulāras briežu, fazānu, lapsu, meža cūku, zaķu un pīļu medības. Mazāka parka daļa ir paredzēta dabas mīļotājiem. Pastaigas, pārgājieni, riteņbraukšana un augu vākšana ir dažas no daudzajām aktivitātēm Kozarā. Kozara bija arī bijušais kaujas lauks Otrā pasaules kara laikā. Partizānu pamatīgās zināšanas par Bosnijas nelīdzenajiem apvidiem deva viņiem priekšrocības salīdzinājumā ar teritoriju tikko okupējušajiem nacistiem. Šajās vietās 1942. gadā notika slavenā Kozaras kauja.