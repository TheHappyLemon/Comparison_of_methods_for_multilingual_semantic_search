"Bārtons Finks" (angļu: Barton Fink) ir 1991. gada ASV vēsturiska melnā komēdija un psiholoģisks trilleris. Filmas veidotāji ir Džoels un Ītans Koeni. Filmā galvenās lomas atveido Džons Turturo, Džons Gudmens, Džūdija Deivisa, Maikls Lerners, Džons Mahonijs, Džons Polito un Stīvs Bušemi. Filmas darbība notiek 1941. gadā. Tā ir par jaunu dramaturgu Bārtonu Finku (Turturo) no Ņujorkas, kuru nolīgst filmu studija Holivudā, lai viņš rakstītu scenārijus. Bārtons apmetas lētā viesnīcā, blakus apdrošināšanas aģentam Čārlijam (Gudmens). Drīz Bārtons sāk piedzīvot aizvien dīvainākus un savādākus notikumus. Filmas "Bārtons Finks" pirmizrāde notika 1991. gada Kannu kinofestivālā. Tā saņēma Zelta palmas zaru, kā arī labākā režisora un aktiera (Turturo) balvas. Lai gan filma bija finansiāla izgāšanās, kopā iegūstot tikai 6 miljonus ASV dolārus pie 9 miljonu budžeta, tā saņēma pozitīvas kritiķu atsauksmes un tika nominēta trīs Amerikas Kinoakadēmijas balvām.