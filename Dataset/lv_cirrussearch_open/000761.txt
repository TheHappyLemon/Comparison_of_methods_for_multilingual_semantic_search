Horst-Wessel-Lied (latviešu: Horsta Vesela dziesma), zināma arī kā Die Fahne hoch (latviešu: Pacelt karogus), ir 1929. gadā sarakstīta dziesma vācu valodā. Tās autors bija Horsts Vesels. No 1930. līdz 1945. gadam tā bija Nacionālsociālistiskās vācu strādnieku partijas himna. Pēc nacionāsociālistu nākšanas pie varas 1933. gadā šī dziesma bija arī daļa no Vācijas himnas. Horsts Vesels bija NSDAP aktīvists un SA šturmfīrers vienai no Berlīnes trieciennieku vienībām. 1930. gada februārī bijušais komunistiskās partijas biedrs viņu sašāva un nedaudz vēlāk Vesels mira slimnīcā no ievainojuma sekām. Šo notikumu izmantoja partijas propagandists Jozefs Gebelss, kurš Horstu Veselu padarīja par mocekli, kurš vēlāk kļuva par vienu no nacionālsociālistiskās cīņas un propagandas simboliem. Dziesma, ko Vesels bija sarakstījis gadu pirms savas nāves, tika pirmo reizi oficiāli atskaņota viņa bērēs kā bēru maršs. Pēc tam NSDAP pasākumos un SA ielu parādēs šī dziesma tika plaši atskaņota un tajā pašā 1930. gadā apstiprināta kā NSDAP himna. 1933. gadā, kad Ādolfs Hitlers kļuva par Vācijas kancleru, viņš 19. maijā Horst-Wessel-Lied nostiprināja ar likumu kā vienu no valsts nacionālajiem simboliem. Vēlākajos gados tika noteikts, ka, skanot pirmajam un ceturtajam pantam, ir obligāti jāizstiepj taisni labā roka nacionālsociālistu sveicienam. Pēc Otrā pasaules kara beigām, kad nacionālsociālisti zaudēja varu, Horst-Wessel-Lied tika aizliegts. Arī šodien Vācijā šī dziesma ir aizliegta ar Krimināllikumu. Analoģisks regulējums pastāv Austrijā. Teksts un melodija šajās valstīs drīkst tikt izmantota tikai izglītojošos nolūkos.