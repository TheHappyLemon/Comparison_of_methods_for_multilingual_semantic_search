Polija piedalījās 2016. gada vasaras olimpiskajās spēlēs, kas notika Riodežaneiro, Brazīlijā no 2016. gada 5. līdz 21. augustam. Kopš Polijas debijas vasaras olimpiskajās spēlēs Polija ir piedalījusies gandrīz visās vasaras olimpiskajās spēlēs (kopā 21 reizi), izņemot, 1984. gada Losandželosas spēles, kad Polija pēc Padomju Savienības inciatīvas boikotēja Losandželosas spēles. 2016. gada vasaras olimpiskajās spēlēs Polijas olimpisko komandu veidoja 243 sportisti (141 vīrieši un 102 sievietes), kuri startēja 15 olimpiskajos sporta veidos. Visvairāk, 70 sportisti, no Polijas startēja vieglatlētikā. No komandu sporta veidiem Polija bija pārstāvēta trijos sporta veidos — pludmales volejbolā, rokasbumbā un volejbolā. Polija šajās vasaras olimpiskajās spēlēs kopā izcīnīja 11 olimpiskās medaļas (2 zelta, 3 sudraba un 6 bronzas medaļas), ierindojoties 33. vietā pēc medaļu kopskaita. Šīs medaļas tika iegūtas 6 olimpiskajos sporta veidos, visvairāk vieglatlētikā. Zelta medaļas ieguva airētājas Magdalēna Fularčika un Natālija Madaja. Savukārt vieglatlēte Anita Vlodarčika ieguva otro zelta medaļu vieglatlētikā, vesera mešanā (pirmā medaļa 2012. gada Londonas spēlēs). Bez Anitas Vlodarčikas savu otro olimpisko medaļu izcīnīja arī vieglatlēts Pjotrs Malahovskis (2008. gada Pekinas spēlēs — sudrabs; 2016. gada Riodežaneiro spēlēs — sudrabs), kalnu riteņbraucēja Maja Vlaščovska (2008. gada Pekinas spēlēs — sudrabs; 2016. gada Riodežaneiro spēlēs — sudrabs), sprinta kanoe airētāja Karolina Naja (2008. gada Pekinas spēlēs — bronza; 2016. gada Riodežaneiro spēlēs — bronza). Savukārt Beata Mikolajčika šajās spēlēs izcīnīja savu trešo olimpisko medaļu (2008. gada Pekinas spēlēs — sudrabs; 2008. gada Pekinas spēlēs — bronza; 2016. gada Riodežaneiro spēlēs — bronza). Pārējiem sportistiem šīs bija pirmās iegūtās olimpiskās medaļas. Polijas karognesējs olimpisko spēļu atklāšanas ceremonijā bija rokasbumbas spēlētājs Karols Beleckis, savukārt noslēguma ceremonijā — kanoe airētāja Marta Vaļčikēviča.