"Nākotnes noziegumi" (angļu: Crimes of the Future) ir 2022. gada Kanādas, Francijas, Apvienotās Karalistes un Grieķijas kopražojuma zinātniskās fantastikas šausmu filma, kuras režisors un scenārija autors ir Deivids Kronenbergs. Filmā galvenās lomas atveido Vigo Mortensens, Lea Sedū un Kristena Stjuarta. Lai gan filmai ir tāds pats nosaukums kā Kronenberga 1970. gada filmai, tas nav rīmeiks. Šī ir pirmā reize kopš 1999. gada filmas "Eksistence", kad Kronenbergs veido filmu šausmu un zinātniskās fantastikas žanrā. Cilvēka sugai pielāgojoties jaunajai videi, organismā notiek jaunas pārvērtības un mutācijas. Kopā ar savu partneri Kaprisu (Sedū), Sols Tensers (Mortensens), performanču mākslinieks, priekšnesumos publiski demonstrē savu orgānu metamorfozi. Crimes of the Future pirmizrāde notika 2022. gada Kannu kinofestivālā, 23. maijā, kur tā sacentās par Zelta palmas zaru. Filma festivālā tika godināta ar sešu minūšu garām ovācijām. Tā saņēma pārsvarā pozitīvus kritiķu vērtējumus.