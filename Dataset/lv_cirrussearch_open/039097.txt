Monastīra (arābu: مـنسـتير, Monastīr) ir pilsēta Tunisijā, ievērojams tūrisma centrs, transporta mezgls un Monastīras vilajeta administratīvais centrs. Izvietojusies valsts austrumos Vidusjūras piekrastē. Viena no senākajām arābu pilsētām Ifrīkijas reģionā; uzbūvēta senās pūniešu—romiešu Ruspinas pilsētas vietā. Nosaukums cēlies no sengrieķu valodas μοναστήριον — ‘klosteris’. Pilsētā atrodas universitāte, kā arī pirmā valsts prezidenta Habība Būrgības vārdā nosauktā starptautiskā lidosta, kas apkalpo tūristu plūsmu uz valsts austrumu piekrastes kūrortiem.