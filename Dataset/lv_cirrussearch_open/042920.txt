Discovery bija viens no ASV Nacionālās aeronautikas un kosmosa administrācijas (NASA) Space Shuttle kosmoplāniem. Tas bija trešais no izgatavotajiem orbitālajiem kosmoplāniem, un pirmo kosmisko lidojumu veica 1984. gadā. 2011. gadā misijā STS-133 notika pēdējais Discovery lidojums. Visu kosmoplānu ekspluatāciju bija paredzēts beigt 2010. gadā, tomēr 2008. gada 26. septembrī ASV Senāts akceptēja likumprojektu, ar kuru NASA budžets 2009. finanšu gadam būtu palielināms par 2,6 miljardiem ASV dolāru, ar galveno domu samazināt laika pārrāvumu ASV pilotējamā kosmiskā programmā, kas rastos, pārejot no esošās Space Shuttle uz programmu Constellation. Likumprojekts paredzēja neveikt Space Shuttle deaktivizācijas procesus vismaz līdz 2009. gada 30. aprīlim, ar sekojošu sistēmas ekspluatāciju ilgāk par 2010. gadu. Kosmoplāns tika nosaukts par godu 18. gadsimta jūrasbraucēja Džeimsa Kuka buriniekam "Discovery".