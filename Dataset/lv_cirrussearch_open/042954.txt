Demblina (poļu: Dęblin) ir pilsēta Polijas austrumos, Ļubļinas vojevodistē, uz ziemeļiem no Pulaviem pie Vepšas ietekas Vislā. Kopš 1927. gada Demblinā atrodas Polijas gaisa spēku akadēmija, tāpēc pilsētas attīstība cieši saistīta ar poļu aviācijas attīstību. Ciemats rakstos pirmoreiz minēts 1397. gadā. Tas piederēja dažādiem poļu augsmaņiem, līdz 1840. gadā valsts to piešķīra Novembra sacelšanās apspiedējam Ivanam Paskevičam. No tā laika līdz pat Krievijas varas beigām 1915. gadā, apdzīvotā vieta bija pazīstama ar nosaukumu Ivangoroda. No 1838. līdz 1845. gadam Demblinā tika uzcelts cietoksnis. Pirmā pasaules kara laikā ap cietoksni notika sīvas kaujas starp Krievijas un apvienotajiem Vācijas un Austroungārijas spēkiem. 1920. gadā Demblina bija punkts, no kura sākās Polijas armijas ofensīva, kas izšķira Kaujas par Varšavu jeb "Brīnuma pie Vislas" likteni. 2. pasaules kara laikā cietoksnī līdz ar citiem ieslodzītajiem bija ieslodzīts tatāru dzejnieks Musa Džalils.