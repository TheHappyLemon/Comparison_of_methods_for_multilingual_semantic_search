"Pīters Pens" (angļu: Peter Pan) ir 2003. gada Amerikas Savienoto Valstu, Apvienotās Karalistes un Austrālijas kopražojuma piedzīvojumu filma, kas balstīta uz skotu rakstnieka Džeimsa Metjū Berija noveli Peter Pan; or, the Boy Who Wouldn't Grow Up. Filma stāsta par meiteni Vendiju Dārlingu, kura satiek Pīteru Penu, zēnu no Nekurnekadzemes, kas prot lidot un nekad nepieaug. Filmas režisors ir P. Dž. Hogans, galvenās lomas atveido Džeisons Aizekss, Džeremijs Sampters, Reičela Hērda-Vūda, Olivija Viljamsa, Lina Redgreiva un Ludivīne Segnīra. Filmas pirmizrāde notika Austrālijā 2003. gada 22. novembrī.