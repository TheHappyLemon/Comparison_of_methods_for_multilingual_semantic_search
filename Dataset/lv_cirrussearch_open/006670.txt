Football Club København (pazīstams arī kā F.C. Copenhagen, FC København, FCK) ir profesionāls Dānijas futbola klubs, kas ir bāzēts Kopenhāgenā, Dānijā. Klubs spēlē Dānijas Superlīgā, mājas spēles aizvada 38 065 sēdvietu lielajā Telia Parken stadionā. FC København ir dibināts 1992.gadā, šo gadu laikā tas ir kļuvis par vienu no veiksmīgākajiem Dānijas futbola klubiem. FCK ir 14 reizes triumfējis Dānijas Superlīgas turnīrā, astoņas reizes izcīnījis Dānijas kausu. 2006.—2007. gada sezonā klubs pirmoreiz pastāvēšanas vēsturē kvalificējās UEFA Čempionu līgas grupu turnīram. Trīs gadus vēlāk tas kļuva par pirmo Dānijas klubu, kas Čempionu līgā kvalificējas izslēgšanas spēlēm.