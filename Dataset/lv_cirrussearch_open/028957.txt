Viļņa (lietuviešu: Vilnia, Vilnelė, baltkrievu: Вільня, poļu: Wilejka, Wilenka) ir upe Lietuvā. Tās izteka atrodas pie Vindžūnu ciemata 5 km uz dienvidiem no Šumskas pie Lietuvas—Baltkrievijas robežas. Upe ir 79,6 km gara, un tās baseins aizņem 624 km2. 13 km garumā tā plūst pa Lietuvas—Baltkrievijas robežu, bet pārējie 69 km atrodas Lietuvas teritorijā līdz ietekai Nerē Viļņas pilsētas teritorijā. Pēcāk tās ūdeņi no Neres nonāk Nemunā un pēc tam — Baltijas jūrā. Tiek uzskatīts, ka pilsētas nosaukums cēlies no upes. Upi visā garumā papildina strauti. 20. gadsimta sākumā Viļņas pilsētā gar upi izurba daudzas akas, lai tiktu pie upes pazemes ūdeņiem. No tām ņēma dzeramo ūdeni līdz pat 20. gadsimta beigām. Upes nosaukums cēlies no lietuviešu valodas vārda vilnis un vilnyti ("viļņot"). Lietuviešu valodā upi sauc arī par Vilnelė, deminutīva formā no Vilnia. 2000. gadā uz upes izveidots zivju ceļš ar mērķi atjaunot upes augštecē lašu dzimtas zivju migrāciju.