Tjerī Žoržu (franču: Thierry Gueorgiou; dzimis 1979. gada 30. martā Sentetjēnā) ir franču orientierists, izcīnījis 14 zelta medaļas Pasaules čempionātos orientēšanās sportā laikā no 2003. līdz 2017. gadam, tādējādi viņš ir viens no titulētākajiem sportistiem orientēšanās sporta vēsturē. Tiek dēvēts par Vidējās distances karali, jo Pasaules čempionātos vidējā distancē ir uzvarējis vairāk reižu (astoņas), nekā visi pārējie sportisti kopā, taču T. Žoržu ir arī vienīgais sportists, kurš trīs reizes uzvarējis Pasaules čempionātā garajā distancē. 2010. gada Pasaules čempionātā T. Žoržu izcīnīja trīs zelta medaļas no četrām iespējamajām. Ilgstoši bijis pasaules ranga līderis, divas reizes uzvarējis Pasaules kausa kopvērtējumā (2006, 2007). Dzimis Sentetjēnā, kur dzīvo joprojām. Ar orientēšanās sportu nodarbojās arī viņa vecāki. Bērnībā trenējies arī handbolā. 1998. gadā T. Žoržu izcīnīja savu pirmo medaļu Pasaules čempionātā junioriem, kas notika Francijā. 1997. gadā 18 gadu vecumā viņš debitēja Francijas pieaugušo izlasē Pasaules čempionātā Norvēģijā. Tjerī Žoržu pārstāv Somijas klubu Kalevan Rasti, kura sastāvā 5 reizes (2004, 2005, 2007, 2013, 2014) ir uzvarējis prestižo Jukolas stafeti, kā arī Francijas NO St-Etienne.