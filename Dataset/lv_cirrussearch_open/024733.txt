Pāvests Pijs V (latīņu: Pius V; dzimis Antonio Gizljēri (Antonio Ghislieri) 1504. gada 17. janvārī, miris 1572. gada 1. maijā) bija Romas pāvests no 1566. gada janvāra līdz nāvei 1572. gada maijā. Pazīstams ar savu lomu Tridentas koncilā, kontrreformācijā un romiešu rituāla standartizēšanā. 1567. gadā iecēla Akvīnas Tomu Baznīcas doktora godā. Viņa pontifikāts bija viens no askētiskākajiem periodiem Romas katoļu baznīcas vēsturē. Ticis kanonizēts 1712. gada 22. maijā. Pija V piemiņas diena ir 30. aprīlis.