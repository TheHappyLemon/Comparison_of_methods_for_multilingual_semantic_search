Īvo Henriks Niskanens (somu: Iivo Henrik Niskanen; dzimis 1992. gada 12. janvārī) ir somu distanču slēpotājs. Piedalījies trīs ziemas olimpiskajās spēlēs (2014, 2018, 2022), izcīnot trīs zelta medaļas. 2014. gadā Sočos uzvarēja komandu sprintā kopā ar Sami Jauhojervi. 2018. gadā Phjončhanā kļuva par olimpisko čempionu 50 km distancē klasiskajā stilā. 2022. gadā Pekinā ieguva zeltu 15 km distancē klasiskajā stilā. Komandu sprintā kopā ar Joni Meki izcīnīja sudraba godalgu, bet skiatlonā ieguva bronzu. Pasaules kausā debitējis 2010. gada martā stafetē, bet individuāli 2011. gadā. Pirmo uzvaru PK posmā izcīnījis 2014. gada 30. novembrī Rukā 15 km distancē klasiskajā stilā. 2017. gada Pasaules čempionātā Lahti uzvarēja 15 km distancē klasiskajā stilā un ieguva bronzu komandu sprintā. 2019. gada Pasaules čempionātā Zēfeldē izcīnīja bronzas medaļu 15 km klasiskajā stilā. 2023. gada Pasaules čempionātā Planīcā ieguva sudrabu stafetē. Arī viņa māsa Kertu Niskanena ir distanču slēpotāja.