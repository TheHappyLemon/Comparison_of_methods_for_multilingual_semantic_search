Džastins Drū Bībers (angļu: Justin Drew Bieber; dzimis 1994. gada 1. martā Stratfordā, Ontārio, Kanādā) ir kanādiešu dziedātājs, dziesmu autors un aktieris. Viņa karjera sākās portālā YouTube, kur viņa video atrada mūziķa pašreizējais menedžeris Skūters Brauns. Brauns aizveda Bīberu uz Atlantu, Džordžiju, lai ierakstītu demo ierakstu, kur viņu noklausījās arī dziedātājs Usher, kas sarunāja viņam noklausīšanos pie The Island Def Jam Music Group. Drīz arī Bībers noslēdza līgumu ar ierakstu kompāniju Island Records. Bībers debijas albumu My World izdeva 2009. gada 17. novembrī, tas tika sertificēts ar platīna disku ASV. Bīberam jau ir iznākuši divi veiksmīgi singli One Time un One Less Lonely Girl, abi ir iekļuvuši Kanādas Top 100 un ASV Top 100. Otrais studijas albums My World 2.0 tika izdots 2010. gada 23. martā.