Stīvens Džons "Stīvs" Karels (angļu: Steven John "Steve" Carell; dzimis 1962. gada 16. augustā) ir amerikāņu aktieris, komiķis, producents, scenārists, režisors. Laikā no 1999. līdz 2004. gadam darbojās The Daily Show with Jon Stewart šovā, pēc tam sāka filmēties seriālā "Ofiss", kur attēloja Maiklu Skotu. Par šo lomu S. Karels saņēmis vairākas balvas, tai skaitā Zelta globusa balvu kā labākais aktieris, tāpat ticis nominēts vairākām citām balvām. S. Karels ir tēlojis tādās filmās kā "Nevainīgs 40 gadu vecumā", "Mis Saulstariņš", "Visvarenais Evans", Dan in Real Life, "Ķeriet Smārtu!", "Neprātīgais vakars", "Vakariņas idiotiem", "Trakā, dullā mīlestība" un "Meklēju draugu pasaules galam", kā arī ierunājis dažādus tēlus filmās "Otrpus žogam", "Hortons" un "Nejaukais es".