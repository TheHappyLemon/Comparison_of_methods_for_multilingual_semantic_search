Anaboliskie steroīdi, androgēnie anaboliskie steroīdi jeb AAS ir steroīdu klases hormoni, kas uzskatāmi par vīriešu dzimumhormonu, galvenokārt testosterona, atvasinājumiem. Tie šūnās pastiprina olbaltumvielu sintēzi, kā rezultātā ir novērojams šūnaudu pieaugums, īpaši muskuļos, slāpekļa, fosfora un kalcija aizture organismā, kaulu lūzumu ātrāka saaugšana. Par anaboliskajiem steroīdiem uzskata tādus steroīdos vīriešu dzimumhormonus un to sintētiskos atvasinājumus, kam ir liels tā saucamais anaboliskais indekss — palielināta anaboliskā (biosintēzi pastiprinošā) aktivitāte un samazināta androgēnā (vīrišķās dzimumpazīmes pastiprinošā) aktivitāte. Jāņem vērā, ka androgēnā aktivitāte lielākā vai mazākā mērā piemīt visiem anaboliskajiem steroīdiem, tādēļ to pārmērīga lietošana sievietēm var izraisīt vīriešiem raksturīga apmatojuma parādīšanos, rupjāku balsi u.tml. Anabolisko steroīdu aktivitāti kvantitatīvi nosaka, ievadot tos kastrētiem žurku tēviņiem. Pēc zināma laika nosaka žurku priekšdziedzera un tūpļa cēlājmuskuļa (musculus levator ani) masu un salīdzina ar žurku kontrolgrupas (kam hormons nav ievadīts) attiecīgo orgānu masu. Androgēnā aktivitāte atbilst prostatas masas pieaugumam, bet anaboliskā — tūpļa cēlājmuskuļa masas pieaugumam. Medicīnā izmanto pēc operācijām vai infekcijām novājējušu slimnieku ārstēšanai, osteoporozes un kaulu lūzumu ārstēšanai u.c. Sportā anaboliskie steroīdi ir populārs dopinga veids. Pazīstami anaboliskie steroīdi ir testosterons, metilandrostendiols, metandienons (metandrostenolons), nandrolons, oksandrolons. Ne visi anaboliskie preparāti pieder pie steroīdiem. Nesteroīdie anaboliķi ir metiluracils, kālija orotāts, riboksīns u.c.