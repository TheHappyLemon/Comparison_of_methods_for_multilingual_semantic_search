2020. gada Flandrijas tūre bija šosejas riteņbraukšanas viendienas sacensības, kas notika 18. oktobrī. Tā bija 104. reize, kad notikušas Flandrijas tūres sacensības un tās bija 20. sacensības 2020. gada UCI Pasaules tūres kalendārā. Sacensības sākās Antverpenē un finišēja Audenārdē, Beļģijā, to distance bija 241 km. Sacensības sākotnēji bija plānotas 5. aprīlī kā 14. sacensības 2020. gada UCI Pasaules tūres kalendārā, bet COVID-19 pandēmijas dēļ tās pārcēla. 17. martā tika paziņots, ka tās nenotiks plānotajā datumā; 5. maijā tās tika pārplānotas uz 18. oktobri. Sacensību distance tika nedaudz saīsināta dēļ sezonas beigām un intensīvā oktobra sacensību kalendāra. Sacensībās uzvarēja Matjē van der Pūls (Alpecin–Fenix), kurš finiša sprintā pārspēja Vautu van Ārtu (Jumbo–Visma). Trešo vietu lielākas grupas sprintā izcīnīja Aleksanders Kristofs (UAE Team Emirates).