Marija Gimbutiene (lietuviešu: Marija Gimbutienė, angļu: Marija Gimbutas); dzimusi kā Marija Birute Alseikaite (lietuviešu: Marija Birutė Alseikaitė) 1921. gada 23. janvārī, mirusi 1994. gada 2. februārī) bija lietuviešu izcelsmes amerikāņu arheoloģe, pētīja neolīta un bronzas laikmeta kultūras Eiropā. Viņas darbos izmantotas inovatīvas metodes, kas satuvināja tradicionālo arheoloģiju ar lingvistiku un folkloristiku. Viņa pati šo pieeju nodēvējusi par "arheomitoloģiju". Indoeiropiešu izcelsmes t.s. kurgānu hipotēzes autore. Pētījusi arī seno sabiedrību matriarhātu, kas ietekmējis Lielās Dievības kustības (Goddess movement) attīstību.