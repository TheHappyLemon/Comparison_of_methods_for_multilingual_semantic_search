Kurmju apakšdzimta (Talpinae) ir viena no trijām kurmju dzimtas (Talpidae) apakšdzimtām, kas apvieno 33 sugas un kas tiek iedalītas 11 ģintīs. Šī ir lielākā no visām trijām apakšdzimtām un apvieno lielāko daļu kurmju dzimtas sugu. Gandrīz visas šīs grupas sugas sastopamas Eirāzijā, izņemot Amerikas ciršļkurmjus (Neurotrichus gibbsii), kas mājo Ziemeļamerikas rietumu krastā. Latvijā mājo tikai viena kurmju apakšdzimtas suga — Eiropas kurmis (Talpa europaea). Kurmju apakšdzimtas sugas galvenokārt dzīvo zem zemes un visām sugām priekšķepas ir piemērotas zemes tuneļu rakšanai. Ķepas ir platas ar spēcīgiem nagiem un vērstas prom no ķermeņa. Zem zemes pilnībā dzīvo kurmji, ciršļkurmji daļēji arī virs zemes, toties vihuholi pamatā ir ūdens dzīvnieki, kas guļ sausās, pašu raktās apakšzemes alās. Galvenā barība ir kukaiņi un citi nelieli bezmugurkaulnieki, kas atkarībā no dzīves veida tiek iegūta vai nu zem zemes (kurmjiem), vai virs zemes (ciršļkurmjiem), vai ūdenī (vihuholiem).