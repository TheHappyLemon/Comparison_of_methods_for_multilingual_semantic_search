Club Atlético Newell's Old Boys ir profesionāls Argentīnas sporta klubs no Rosario. Klubs ir vislabāk pazīstams ar savu futbola komandu, kas piedalās Argentīnas pirmajā divīzijā. Newell's Old Boys tika dibināts 1903. gadā. Klubs savas mājas spēles aizvada Estadio Marcelo Bielsa stadionā, kas nosaukts par godu kluba bijušajam trenerim Marselo Bjelsam. Klubs ir izcīnījis sešus Argentīnas pirmās divīzijas čempionu titulus un trīs nacionālos kausus. Klubam vēstures gaitā ir izveidojusies liela sāncensība ar citu Rosario klubu Rosario Central. Klubā ir izauguši un savas pirmās sezonas aizvadījuši futbolisti, kā Gabriels Batistuta, Evers Banega, Valters Samuels, Ameriko Galjego, Horhe Valdano, Gabriels Heince, Maurisio Početino un Maksi Rodrigess. Kluba jauniešu sistēmā vairākus gadus pavadījis arī Lionels Mesi. Klubam ir komandas arī šādos sporta veidos: basketbolā, boksā, lauka hokejā, cīņas mākslā, skrituļslidošanā, volejbolā un amerikāņu futbolā.