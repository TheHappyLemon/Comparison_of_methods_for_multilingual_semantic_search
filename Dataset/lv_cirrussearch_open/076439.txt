Kalvarja Zebžidovska (poļu: Kalwaria Zebrzydowska) ir pilsēta Polijas dienvidos, Mazpolijas vojevodistē, apmēram 20 kilometrus uz dienvidrietumiem no Krakovas. Slavena kā ievērojama svētvieta — otra slavenākā Polijā pēc Čenstohovas. Svētvietā ietilpst bazilika, franciskāņu klosteris un svētceļu parks ar daudzām kapelām, krucifiksiem un citiem objektiem. 1999. gadā komplekss tika iekļauts UNESCO Pasaules mantojuma sarakstā kā lieliski saglabāts 17. gadsimta manierisma laikmeta reliģiskais komplekss.