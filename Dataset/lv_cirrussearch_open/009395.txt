Reial Club Deportiu Espanyol de Barcelona (izrunā: [rəˈjaɫ ˈkɫub dəpurˈtiw əspəˈɲɔɫ də βərsəˈɫonə], latviešu: Barselonas Karaliskais spāņu sporta klubs), biežāk zināms kā RCD Espanyol vai vienkārši Espanyol, ir sporta klubs no Barselonas Katalonijā. Tas plašāk zināms ar savu futbola komandu, kura spēlē Spānijas Pirmajā divīzijā jeb La Liga. Kluba augstākais sasniegums Spānijas čempionātos ir 3. vieta, ko izdevies sasniegt 4 reizes. Klubs vienu reizi uzvarējis Otrās divīzijas turnīrā (1993.–94. gada sezonā), četras reizes Karaļa kausa izcīņā (1929., 1940., 2000. un 2006. gadā), kā arī divreiz iekļuvis UEFA kausa finālā (1987.–88. un 2006.–07. gada sezonā). Espanyol mājas spēles aizvada Estadi Cornellà-El Prat stadionā, kurā ir vietas 40 500 skatītājiem. To atklāja 2009. gada 2. augustā. Sponsorēšanas nolūkos tas tiek saukts arī par Power8 stadionu. Espanyol iepriekš spēlējuši Estadi Olímpic Lluís Companys, kurā notika 1992. gada Vasaras Olimpiskās spēles, un Estadi de Sarrià, kurā notika 1982. gada Pasaules kausa spēles.