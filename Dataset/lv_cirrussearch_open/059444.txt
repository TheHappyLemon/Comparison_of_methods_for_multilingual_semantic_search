Kobe (japāņu: 神戸, izrunā: [ko̞ːbe̞]) ir pilsēta Japānā, Hjogo prefektūras administratīvais centrs un viena no nozīmīgākajām ostas pilsētām Japānā. 2021. gadā Kobē dzīvoja 1,51 miljons iedzīvotāju, līdz ar to tā ir septītā lielākā pilsēta Japānā. Kobe atrodas Honsju salas dienvidos, Osakas līča ziemeļos. Kobe kopā ar Osaku un Kioto veido Keihanšinas metropoli. Kobe ir Rīgas sadraudzības pilsēta. Tā ir dāvinājusi Rīgai sadraudzības pulksteni, Kobes vārdā tika pārsaukts Meteora dārzs Rīgā. 1996. gadā Rīgas Zooloģiskais dārzs Kobes Odži (Ouji) zooloģiskajam dārzam dāvināja ziloņu mātīti Zuzi, kas ir līdz šim vienīgais Rīgas Zoo dzimušais zilonis.