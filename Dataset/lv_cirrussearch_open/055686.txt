Lokenhausas pils (vācu: Burg Lockenhaus) ir 13. gadsimta pils, kas atrodas Austrijas federālās zemes Burgenlandes dienvidos, Ungārijas pierobežā, Kēšegas kalnos. Pils izbūve sākta ap 1200. gadu un tā ir viena no Burgenlandes senākajām pilīm. No 1676. lidz 1968. gadam pils piederēja Esterhāzi dzimtai. Pils un apkārte cieta Lielā turku kara laikā, kā arī sacelšanās laikā 18. gadsimtā. 1968. gadā pili nopirka rakstnieks Pauls Antons Kellers, kurš investēja līdzekļus pils atjaunošanā. Pēc rakstnieka nāves, no 1980. gada tā pieder Paula Kellera fondam. Kopš 1981. gada pils ir Gidona Krēmera dibinātā tradicionālā Lokenhausas kamermūzikas festivāla mājvieta.