Dilma Rusefa (portugāļu: Dilma Rousseff, izrunā: [ˈdʒiwmɐ χuˈsɛf]; dzimusi 1947. gada 14. decembrī Belu Orizonti, Brazīlijā) ir brazīliešu politiķe, no 2011. gada 1. janvāra līdz 2016. gada 31. augustam bija 36. Brazīlijas prezidente. Rusefa pārstāv Strādnieku partiju. Viņa ir pirmā sieviete Brazīlijas vēsturē, kas ir ieņēmusi prezidentes amatu. Rusefas tēvs bija bulgāru emigrants, komunists Petrs Rusevs. Arī meita jaunībā kļuva par sociālisti. Pēc 1964. gada valsts apvērsuma viņa pievienojās dažādām kreiso marksistu grupām, kuras cīnījās pret pastāvošo militāro diktatūru. Rusefa tika apcietināta un laikposmā no 1970. līdz 1972. gadam pavadīja cietumā. Laika posmā no 2005. līdz 2010. gada 31. martam viņa pildīja prezidenta kancelejas vadītājas pienākumus. Pēc tam Rusefa kandidēja uz Brazīlijas prezidentes amatu. Viņa uzvarēja prezidenta vēlēšanu otrajā kārtā 31. oktobrī ar 56% balsu. Viņa kļuva par pirmo sievieti, kā arī ekonomisti, kas ievēlēta Brazīlijas prezidenta amatā. 2016. gada 12. maijā impīčmenta procedūras dēļ Senāts Rusefu atcēla no prezidenta pienākumu pildīšanas. 2016. gada 31. augustā Senāts atzina Rusefu par vainīgu budžeta likumu pārkāpšanā un viņu impīčoja; par Brazīlijas prezidentu kļuva viceprezidents Mišels Temers.