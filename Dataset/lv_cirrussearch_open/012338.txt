1972. gada Eiropas čempionāts futbolā notika Beļģijā no 14. līdz 18. jūnijam. Tas bija pēc skaita 4. Eiropas čempionāts futbolā, ko rīkoja UEFA. Par Eiropas čempioniem kļuva VFR izlase, kas finālspēlē ar 3-0 pārliecinoši uzvarēja PSRS komandu. Finālturnīrā iekļuva četras kvalifikācijas turnīrā spēcīgākās izlases: Beļģija, PSRS, VFR un Ungārija. Pusfinālā vācieši, pateicoties Gerda Millera 2 gūtajiem vārtiem, ar 2-1 pārspēja laukuma saimniekus beļģus, savukārt PSRS ar 1-0 uzvarēja Ungāriju. Spēlē par 3. vietu Beļģija ar rezultātu 2-1 pieveica ungārus. Finālspēlē tikās VFR pret PSRS izlasi. Vāciešu labā atkal divus vārtus guva Gerds Millers un VFR uzvarēja ar 3-0, pirmo reizi kļūstot par Eiropas čempioniem.