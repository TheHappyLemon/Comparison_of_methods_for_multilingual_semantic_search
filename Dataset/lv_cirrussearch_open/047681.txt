Sātses zābaks (igauņu: Saatse saabas) ir Krievijas teritorija 115 hektāru platībā, kas iestiepjas Igaunijas teritorijā pie Veru apriņķa Setomā pagasta. Apgabala forma kartē atgādina zābaku, no kurienes ir cēlies nosaukums. Lai šķērsotu Sātses zābaka teritoriju, ar automašīnu jāveic 900 m garš ceļš, to nedrīkst šķērsot kājām vai apstāties. Ja mašīna apstājas vai cilvēki cenšas šķērsot to kājām, tie var tikt arestēti un pēc nopratināšanas un soda samaksāšanas atlaisti brīvībā. Šis ir svarīgākais ceļš, kas savieno Sātsi un apkārtējos ciemus ar pārējo Igauniju (uz ziemeļiem, uz Versku). Ceļš vispārējai satiksmei atvērts kopš 2008. gada. Krievija ļauj Igaunijai ceļu uzturēt, pēdējos gados tas ir pārbūvēts — noklāts ar asfalta segumu. Pašlaik ir plānota abu valstu robežas pārskatīšana, zābaka teritoriju atdodot Igaunijai, savukārt Krievijai iegūstot teritoriju Igaunijas Setomā pagastā.