Eskorjals (spāņu: El Escorial, pilnais nosaukums — Monasterio de San Lorenzo de El Escorial) ir bijusī Spānijas karaļa rezidence. Atrodas Sanlorenso de Eleskorjalas pilsētā apmēram 45 km uz ziemeļrietumiem no Spānijas galvaspilsētas Madrides. Eskorjala ansamblī tika izvietots klosteris, karaļa pils, muzejs, skola un daudzas citas ēkas. Eskorjals tika uzcelts no 1563. līdz 1584. gadam karaļa Felipes II valdīšanas laikā. Tā būvei tika pieaicināts arhitekts Huans Bautista de Toledo, kas pirms tam bija līdzdarbojies Svētā Pētera bazilikas celtniecībā. Kopējā celtnes ārējā kontūra veidota taisnstūrveida formā, 204 m gara ziemeļu—dienvidu virzienā un 160 m gara austrumu—rietumu virzienā. 1984. gadā tika iekļauts UNESCO Pasaules mantojuma sarakstā.