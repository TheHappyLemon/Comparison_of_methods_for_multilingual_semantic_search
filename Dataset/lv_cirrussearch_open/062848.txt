Doktors Stīvens Streindžs (angļu: Doctor Stephen Strange) ir izdomāts tēls amerikāņu komiksos, ko izdod Marvel Comics. Tēlu izveidoja Stīvs Ditko ar Stenu Lī, un pirmais komikss, kurā tēls parādās ir Strange Tales #110 (1963. gada jūlijs). Doktors Streidžs kalpo kā Augstākais burvis, primārais Zemes aizstāvis pret maģiskiem un mītiskiem draudiem. Streindžu izveidoja komiksu sudraba ēras laikā, lai ieviestu Marvel Comics jaunus tēlus un misticisma tēmas. Sākotnēji Stīvens Streindžs bija izcils neiroķirurgs, kura rokas savainoja autoavārija. Neskatoties uz roku funkciju atgūšanu, viņam paziņoja, ka ar pašreizējo medicīnisko terapiju un rehabilitāciju nepietiks, lai viņš atkal varētu strādāt kā ķirurgs. Nespējot pieņemt šo prognozi, viņš sāka apceļot pasauli, meklējot alternatīvus dziedināšanas veidus, kas viņu noveda pie Senā, Visaugstākā burvja. Streindžs kļuva par viņa studentu un izmācījās gan par mistiskās, gan cīņas mākslas meistaru. Viņš izmanto vairākus mistiskus objektus, tostarp spēcīgo Agamoto aci un Levitācijas apmetni, kā arī dzīvo mājā, ko dēvē par Sanctum Sanctorum, kas atrodas Blīkerstrītā 177A, Griničvildžā, Ņujorkā. Streindžs uzņēmās Augstākā burvja titulu un kopā ar savu draugu un sulaini Vongu aizstāv pasauli no mistiskiem draudiem. Ekranizējumos tēlu pirmais atveidoja Pīters Hutens 1978. gada televīzijas filmā "Dr. Streindžs" (Dr. Strange). Kopš 2016. gada Marvel Cinematic Universe filmās Sreindžu atveido Benedikts Kamberbačs.