Vīraka ceļš bija Seno laiku zemes un jūras ceļu tīkls, kas savienoja Āfrikas Raga un Dienvidarābijas reģionu ar Vidusjūras baseinu. Pa šo ceļu Levantes reģionam tika piegādātas smaržvielas (piemēram, vīraks un mirres), garšvielas un citas luksuspreces. Ceļš vislielāko uzplaukumu piedzīvoja no 3. gadsimta p.m.ē. līdz m. ē. 2. gadsimtam, kad uz ziemeļiem devās milzīgas, līdz pat 3000 kamieļu lielas karavānas. 2005. gadā vīraka ceļa seno pilsētu atliekas Izraēlas Negevas tuksnesī tika iekļautas UNESCO Pasaules mantojuma sarakstā.