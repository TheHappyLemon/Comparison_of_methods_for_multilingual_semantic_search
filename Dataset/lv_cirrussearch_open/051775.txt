Smiltāju kaussēne (Peziza ammophila, arī Lamprospora ammophila, agrāk arī Humaria ammophila un Geopyxis ammophila) ir Latvijā vidēji reta kaussēņu ģints sēne, kura Baltijā ir aizsargājama iespējamā apdraudējuma dēļ. Suga iekļauta Latvijas īpaši aizsargājamo sugu sarakstā un Igaunijas II aizsardzības kategorijā. 2020. gadā Latvijas Mikologu biedrība izvēlēja to par gada sēni, vēloties saņemt vairāk ziņu par tās augtenēm Latvijā.