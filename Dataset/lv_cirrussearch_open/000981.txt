Biafras Republika (angļu: Republic of Biafra, igbo: Bịafra) bija separātiska valsts Nigērijas dienvidaustrumos, kas pastāvēja no 1967. gada 30. maija līdz 1970. gada 15. janvārim. Valsts galvaspilsēta bija Enugu ar aptuveni 180 tūkstošiem iedzīvotāju. Biafras neatkarību neatzina ANO un lielākā daļa pasaules valstu (atzina Gabona, Haiti, Ziloņkaula Krasts, Tanzānija un Zambija, bet oficiāli neatzina, taču atbalstīja vēl vairākas valstis, tostarp Francija). Biafras pastāvēšanas laiks sakrita ar pilsoņu karu Nigērijā, ko dēvē arī par Biafras neatkarības karu. Pilsoņu kara upuru skaits no karadarbības un bada tiek vērtēts no 1 līdz 3 miljoniem cilvēku. Tas noslēdzās 1970. gadā ar pamieru un Biafras Republikas iekļaušanu Nigērijas Federālajā Republikā. Valsts nosaukums cēlies no Atlantijas okeāna Biafras līča nosaukuma, kas atradās tās dienvidos. Administratīvi Biafra iedalījās 25 provincēs. Valsts iedzīvotāji galvenokārt bija igbo tauta, kam bija noteicošā loma valsts ekonomikā un pārvaldē.