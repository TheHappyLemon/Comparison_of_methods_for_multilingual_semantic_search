Sporting Clube de Portugal (ˈspɔɾtĩɡ ˈklub(ɨ) dɨ puɾtuˈɡaɫ), zināms arī kā Sporting CP, Sporting un Lisabonas "Sporting", ir Portugāles sporta klubs, kurš atrodas Portugāles galvaspilsētā Lisabonā. Plašāk klubu pazīst tā futbola komandas dēļ. Klubs dibināts 1906. gadā. Tajā ir reģistrēti vairāk kā 96 000 dalībnieku, līdz ar to Sporting ir viens no populārākajiem sporta klubiem Portugālē un Eiropā. Tas ir otrais klubs Eiropā, kuram ir visvairāk Eiropas un nacionālo titulu visos sporta veidos, piekāpjoties tikai FC Barcelona. Tās komandas, sportistus un līdzjutējus atbalstītāji bieži vien sauc par lauvām (portugāļu: Leões), bet pretinieki - par ķirzakām (portugāļu: Lagartos ). Sporting futbola komanda spēlē Portugāles futbola čempionāta augstākajā līmenī Primeira Liga un savas mājas spēles aizvada Žuze Alvalades stadionā, kur ir 50 095 skatītāju vietas. Sporting futbolisti 18 reizes ir kļuvuši par Portugāles čempioniem, kā arī 16 reizes izcīnījuši Portugāles kausu. Lielākais panākums Eiropas klubu turnīros ir uzvara UEFA Kausu ieguvēju kausa izcīņā 1963.–1964. gada sezonā.