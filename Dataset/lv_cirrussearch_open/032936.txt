Latvija piedalījās 2016. gada vasaras olimpiskajās spēlēs, kas no 2016. gada 5. augusta līdz 21. augustam notika Riodežaneiro, Brazīlijā. Latvijai šīs bija 11. vasaras olimpiskās spēles. Latvijas olimpiskās izlases sastāvā bija 33 sportisti. Šī bija viena no mazākajām Latvijas delegācijām, kādas bijušas vasaras olimpiskajās spēlēs. Latvijas karogu olimpisko spēļu atklāšanā nesa divkārtējais olimpiskais čempions BMX riteņbraukšanā Māris Štrombergs, savukārt noslēguma ceremonijā to nesa smaiļotājs Aleksejs Rumjancevs. Augstākās vietas starp Latvijas sportistiem izcīnīja svarcēlāja Rebeka Koha, kas ieņēma 4. vietu svara kategorijā līdz 53 kg, tikai par 2 kg atpaliekot no bronzas medaļas ieguvējas, un vieglatlēte Laura Ikauniece-Admidiņa, kas 4. vietu izcīnīja septiņcīņā, tikai par 36 punktiem atpaliekot no bronzas medaļas ieguvējas. Šīs bija pirmās vasaras olimpiskās spēles kopš valsts neatkarības atjaunošanas, kad Latvijas sportisti neizcīnīja nevienu medaļu.