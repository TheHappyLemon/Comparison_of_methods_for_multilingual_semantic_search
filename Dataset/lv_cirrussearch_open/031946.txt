Jason-3 ir okeanogrāfijas pavadonis, ASV NASA, NOAA) un Francijas (CNES) un Eiropas meteoroloģijas organizācijas EUMETSAT kopprojekts. Tas paredzēts okeāna virsmas topogrāfēšanai, globālās okeāna cirkulācijas novērošanai, okeāna un atmosfēras mijiedarbības pētījumiem, globālā klimata prognožu uzlabošanai. Orbītā palaists 2016. gada janvārī. Kosmisko aparātu izgatavoja Thales Alenia Space uz Proteus platformas bāzes. Instrumenti bija tādi paši kā 2008. gadā palaistajam Jason-2, bet uzlaboti: Poseidon-3B divu frekvenču altimetrs (izgatavots Thales Alenia Space); DORIS, doplera sistēmas uztvērējs (CNES); Advanced Microwave Radiometer - 2 (AMR-2, mikroviļņu radiometrs (NASA); Global Positioning System Payload (GPSP), GPS uztvērējs (NASA); LRA, lāzera reflektometra masīvs (NASA). Bez tam uzstādīti vēl divi "pasažieru" instrumenti kā daļa no Joint Radiation Experiment (JRE), kas mēra kosmiskās telpas ietekmi uz kosmoskā aparāta instrumentiem: CARMEN-3, mēra lādēto daļiņu plūsmu; Light Particle Telescope (LPT), mēra radiāciju un lādētās daļiņas. Jason-3 tika palaists 2016. gada 17. janvārī 18:42:18 UTC ar nesējraķeti Falcon 9 v1.1 no Vandenberga Gaisa spēku bāzes. Jason-3 tika ievadīts apļveida orbītā ar augstumu 1336 km un slīpumu 66°. Tas ļauj novērot 95 % no ledus brīvos okeānus, vienu un to pašu apgabalu pārlidojot ik pēc 10 dienām. Pirmie dati no radara altimetra saņemti 19. martā.