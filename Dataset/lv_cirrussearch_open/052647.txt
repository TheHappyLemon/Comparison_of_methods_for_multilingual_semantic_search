1500 metri vīriešiem bija viena no vieglatlētikas disciplīnām, kas bija iekļautas 1896. gada vasaras olimpisko spēļu programmā. Šī bija viena no piecām skrejceļa disciplīnām vieglatlētikā, kā arī garākā skrejceļa disciplīna spēlēs. Sacensības tika aizvadītas 7. aprīlī Panatinaiko stadionā. Tajās startēja 8 sportisti no 5 valstīm. Par pirmo olimpisko čempionu šajā disciplīnā kļuva Austrālijas sportists Edvīns Fleks. Viņš Austrālijai izcīnīja pirmo zelta medaļu olimpiskajās spēlēs. Sudraba medaļu ieguva ASV sportists Artūrs Bleiks, bet bronzas medaļu izcīnīja Francijas sportists Albēns Lermuzū. Šīs medaļas piešķīra Starptautiskā Olimpiskā komiteja ar atpakaļejošu datumu. Spēļu laikā uzvarētājiem tika pasniegtas sudraba un bronzas medaļas.