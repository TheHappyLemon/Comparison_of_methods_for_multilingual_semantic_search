"Džentlmeņi" (angļu: The Gentlemen) ir 2019. gada Apvienotās Karalistes un ASV kopražojuma asa sižeta komēdija. Filmas režisors un scenārija autors ir Gajs Ričijs. Filmā galvenās lomas atveido Metjū Makonahijs, Čārlijs Hanems, Henrijs Goldings, Mišela Dokerija, Džeremijs Strongs, Edijs Mārsans, Kolins Ferels un Hjū Grānts. Filmas sižets stāsta par amerikāņu marihuānas tirgoni Anglijā, kas vēlas pārdot savu biznesu, izvēršot šantāžu ķēdes un graujot tās. Filmas "Džentlmeņi" pirmizrāde norisinājās 2019. gada 3. decembrī Curzon Mayfair Cinema kinoteātrī, bet Apvienotās Karalistes kinoteātros to sāka demonstrēt tikai 2020. gada 1. janvārī, ASV kinoteātros no 2020. gada 24. janvāra, Latvijas kinoteātros no 2020. gada 31. janvāra. Filma saņēmusi pozitīvas kritiķu atsauksmes, uzslavas saņēmis pats Ričijs par atgriešanos pie sava stila filmām. Filmas pasaules ienākumi ir 115 miljoni ASV dolāru.