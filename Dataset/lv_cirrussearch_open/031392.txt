Vienkāršs teikums ir teikums, kurā ir tikai viena pamatkonstrukcija — ir tikai viens gramatiskais centrs. Vienkāršs teikums var būt gan plašs apjomā, gan sarežģīts pēc uzbūves. Pēc apjoma tos iedala vienkāršos nepaplašinātos un vienkāršos paplašinātos teikumos. Pēc gramatiskā centra tos iedala divkopu (divkomponentu), vienkopas (vienkomponenta) un bezkopas teikumos. Vienkāršā nepaplašinātā teikumā ir vienīgi teikuma gramatiskais centrs, savukārt paplašinātā teikumā ir arī palīglocekļi. Teikumu var paplašināt ar, piemēram, vienlīdzīgiem teikuma locekļiem, savrupinājumiem, iespraudumiem, uzrunu. Palīgvārdi teikuma paplašinājumu neveido. Vienkopas teikumā gramatisko centru veido galvenais loceklis, turpretī divkopu teikumā — teikuma priekšmets un izteicējs. Pie divkopu teikumiem pieder arī tie teikumi, kuros ir ietvertais teikuma priekšmets (teikumā tas neparādās, bet ir nosakāms pēc izteicēja formas), un tie, kuros izteicējs nav minēts, bet ir iespējams. Bezkopas teikumos gramatiskais centrs nepastāv, tos parasti veido izsauksmes vārdi.