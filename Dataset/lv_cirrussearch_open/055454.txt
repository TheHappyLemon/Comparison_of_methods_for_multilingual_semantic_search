Ernesto Mario "Enriko" Brusoni (itāļu: Ernesto Mario "Enrico" Brusoni; dzimis 1878. gada 10. decembrī, miris 1949. gada 26. novembrī) bija itāļu riteņbraucējs. Startējis 1900. gada vasaras olimpiskajās spēlēs, kur izcīnīja zelta medaļu. 1900. gada vasaras olimpiskajās spēlēs Parīzē viņš startēja divās treka riteņbraukšanas disciplīnās. Labāko rezultātu viņš izcīnīja punktu braucienā, kur ieguva zelta medaļu. No desmit braucieniem viņš uzvarēja 5 braucienos un kopā ieguva 21 punktu. Sprinta braucienā viņš priekšsacīkšu kārtas braucienā ieguva otro vietu un kvalificējās ceturtdaļfinālam. Ceturtdaļfinālā viņš ieguva otro vietu un turpmāko cīņu neturpināja.