GOES 15 (sakotnēji GOES-P) ir ASV meteoroloģiskais pavadonis, NOAA Geostationary Operational Environmental Satellite pavadoņu sistēmas sastāvdaļa. Tas orbītā tika palaists 2010. gada martā. Kosmisko aparātu izgatavoja ASV uzņēmums Boeing uz platformas BSS-601 bāzes. Tas bija trešās paaudzes GOES sistēmas trešais pavadonis. GOES-P tika palaists 2010. gada 4. martā 23:57 UTC no Kanaveralas zemesraga Gaisa spēku stacijas starta laukuma SLC-37B ar nesējraķeti Delta IV Medium+(4,2). Pēc ģeostacionārās orbītas sasniegšanas 16. martā GOES-P tika pārdēvēts par GOES 15. Sākotnēji tas tika izvietots pozīcijā 90 grādi rietumu garuma. Aptuveni 150 dienas tam tika veiktas pārbaudes. Pēc tam tas atradās rezervē. 2011. gada 6. decembrī tas sāka darbu, aizvietojot pavadoni GOES 11 GOES WEST pozīcijā, kur tas novēroja ASV austrumu pusi. 14. decembrī tas sasniedza punktu 135,0° rietumu garuma. 2012. gada septembrī GOES 13, kas nosedza ASV austrumu daļu, sāka pārraidīt attēlus ar lielu trokšņu daudzumu, tādēļ tā darbs tika pārtraukts. GOES 15 tika pārkonfigurēts, lai vismaz īslaicīgi varētu novērot austrumu daļu. 2018. gada beigās NOAA sāka gatavoties GOES-West pozīcijā GOES 15 aizvietošanai ar GOES 17. 29. oktobrī GOES 15 sāka pārvietošanas manevru uz austrumiem līdz punktam 128° R. 7. novembrī tas sasniedza plānoto pozīciju. GOES 15 un GOES 17 darbojās tandēmā līdz 2020. gada sākumam, lai varētu novērtēt GOES-17 darbību. 2020. gada 2. martā tika pārtraukta GOES 15 instrumentu darbība, un pavadoni pārvietoja uz glabāšanas orbītu ar plānu to aktivizēt 2020. gada augustā.