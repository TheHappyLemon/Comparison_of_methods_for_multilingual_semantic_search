Lielās bezdelīgas, lielo bezdelīgu ģints (Cecropis) ir bezdelīgu dzimtas (Hirundinidae) dziedātājputnu ģints, kas apvieno 9 mūsdienās dzīvojošas sugas. Sastopamas galvenokārt Āfrikā un tropiskajā Āzijā, ziemeļaustrumu virzienā sasniedzot Japānu. Vienas sugas — Daurijas bezdelīgas (Cecropis daurica) — izplatības areāls ietver arī Eiropas dienvidus. Tā mēdz klejot, un reizēm Daurijas bezdelīgu var novērot arī Latvijā. Kopumā šīs ģints sugām ir raksturīgi klejot, un dažas no tām sasniedz pat Austrāliju un Jaungvineju.