The Sunshine Boys ir 1975. gada ASV kinokomēdija, kuras režisors ir Herberts Ross, bet scenārija autors Nīls Saimons. Filmā galvenās lomas atveido Volters Matau, Džordžs Bērnss, Ričards Bendžamins un Lī Meredita. Filma balstīta uz 1972. gada Saimona sarakstītu tāda paša nosaukuma lugu. Filma stāsta par diviem veciem, bet leģendāriem komiķiem, kuri vairs nevar ciest viens otru. Kad televīzija nolemj veidot raidījumu par komēdijas vēsturi, abi tiek savesti atkal kopā, lai izspēlētu savu vispopulārāko skeču. Filmas The Sunshine Boys pirmizrāde notika 1975. gada 6. novembrī. Šī bija aktiera Džordža Bērnsa pirmā kino loma kopš 1939. gada. Filma saņēma pozitīvas kritiķu atsauksmes un Bērnss saņēma Amerikas Kinoakadēmijas balvu kategorijā "Labākais aktieris otrā plāna lomā". Filmu nominēja arī kategorijās "Labākais aktieris galvenajā lomā" (Matau), "Labākais adaptētais scenārijs" un "Labākais mākslinieka darbs". Filma saņēma arī trīs Zelta globusa balvas kategorijās "Labākais mūzikls vai kinokomēdija", "Labākais aktieris mūziklā vai kinokomēdijā" (gan Matau, gan Bērnss) un "Labākais otrā plāna aktieris" (Bendžamins). Tīmekļa vietnē Rotten Tomatoes filmai ir 71% vērtējums.