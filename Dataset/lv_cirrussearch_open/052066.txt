2020. gada Strade Bianche bija šosejas riteņbraukšanas viendienas sacensības, kas notika 1. augustā ar startu un finišu Sjēnā (Itālijā, Toskānā). Tā bija 14. reize, kad notika Strade Bianche sacensības un tās bija piektās sacensības 2020. gada UCI Pasaules tūres kalendārā. Sacensībās uzvarēja beļģis Vauts van Ārts no Jumbo–Visma, kurš iepriekšējos divus gadus bija finišējis trešajā vietā, izšķirošo izrāvienu veicot 13 kilometrus pirms finiša. Sākotnēji sacensības bija plānotas 7. martā. Jau nedēļu pirms sacensībām to norisi apdraudēja ar COVID-19 epidēmijas Itālijā ierobežošanu saistītie pasākumi. 4. martā EF Pro Cycling, Jumbo–Visma un Mitchelton–Scott komandas paziņoja, ka nepiedalīsies sacensībās koronavīrusa apdraudējuma dēļ. Groupama–FDJ komanda paziņoja, ka nespēj nokomplektēt pilnu sastāvu, jo daļa komandas atrodas karantīnā Apvienotajos Arābu Emirātos pēc dalības UAE Tour, kur sacensības tika pārtrauktas pēc koronavīrusa saslimšanas komandu personālā. 5. martā par lēmumu nestartēt līdz 23. martam paziņoja Ineos GrenadiersError. Pēc Itālijas valdības 4. marta rīkojuma atcelt visus publiskos un sporta pasākumus līdz 3. aprīlim tika apsvērta sacensību pārcelšana uz vēlāku datumu. 5. martā organizatori paziņoja, ka gan vīriešu, gan sieviešu sacensības tiks pārceltas uz vēlāku datumu.