Bartolomeu Diašs (portugāļu: Bartolomeu Dias; dzimis aptuveni 1451. gadā, miris 1500. gada 29. maijā) bija portugāļu jūrasbraucējs. 1487. un 1488. gadā vadījis ekspedīciju, lai atrastu jūrasceļu uz Indiju, to darot, viņš izpētīja Āfrikas dienvidrietumu piekrasti vairāk nekā 2000 km garumā. Diašs ir pirmais eiropietis, kas apbraucis Āfrikas dienvidu piekrasti. 1488. gadā, braucot atpakaļ uz Portugāli, atklājis Labās Cerības ragu. Viņš to nosauca par Vētru ragu, tomēr Portugāles karalis Žuau II pārdēvēja to, cerot, ka tiks atklāts jūrasceļš uz Indiju. Miris vētras laikā 1500. gadā netālu no Labās Cerības raga, kad piedalījās Pedru Alvariša Kabrala ekspedīcijā uz Indiju, kura pirms tam kā pirmā bija atklājusi Brazīlijas piekrasti. Viņa mazdēls Paulu Diašs de Novaišs (Paulo Dias de Novais) bija pirmais kolonizētās Angolas vadītājs, dibinājis tās galvaspilsētu Luandu, kas ir pirmā pilsēta Āfrikas dienvidos, ko dibinājis eiropietis.