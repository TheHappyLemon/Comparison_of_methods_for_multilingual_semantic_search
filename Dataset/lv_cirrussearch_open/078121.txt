T-1 jeb EchoStar T1 (agrākais nosaukums TerreStar-1) ir ASV uzņēmuma EchoStar sakaru pavadonis, kas paredzēts mobilo sakaru nodrošināšanai Ziemeļamerikā. Tas orbītā tika palaists 2009. gada jūlijā. Kosmisko aparātu ASV uzņēmuma TerreStar Corporation izgatavoja Space Systems/Loral uz platformas LS-1300S bāzes. Pavadonī ir E/F joslas (IEEE S josla) raidītāji, un signāli tiek raidīti ar 18 metru reflektoru. Mobilie sakari darbojas GEO-Mobile Radio Interface (GMR) standartā. Starta brīdī TerreStar-1 ar starta masu 6910 kg bija smagākais pavadonis, kas palaists ģeosinhronajā pārejas orbītā un lielākais komerciālais sakaru pavadonis, kāds jebkad uzbūvēts. Pavadoņa darbības ilgums bija paredzēts 15 gadi. TerreStar-1 tika palaists 2009. gada 1. jūlijā 17:52 UTC no Gviānas kosmiskā centra ar nesējraķeti Ariane 5ECA. Pavadonis tika izvietots ģeostacionārajā orbītā punktā 111° rietumu pozīcijā. 2010. gada oktobrī TerreStar Corporation tika sākta bankrota procedūra. 2011. gada jūlijā uzņēmums Dish Network izsolē par 1,375 miljardiem USD ieguva TerreStar Networks ar TerreStar-1, tiesībām uz sakaru frekvencēm un datu un balss pārraides tehnoloģijām. TerreStar Networks iegāde tika pabeigta 2012. gada martā. TerreStar-1 tika pārdēvēts par T-1. 2017. gada janvārī Dish Network no māsas uzņēmuma EchoStar iegādājās pavadoņu zemes infrastruktūru, bet pavadonis T-1 nonāca EchoStar kontrolē.