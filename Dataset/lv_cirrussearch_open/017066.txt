Luijs XV (Louis XV; 1710. gada 15. februāris — 1774. gada 10. maijs) bija Francijas un Navarras karalistes karalis laikā no 1715. gada 1. septembra līdz savai nāvei 1774. gadā. Viņš kļuva par karali piecu gadu vecumā, stājoties vecvectēva Luija XIV vietā. Faktiskā vara līdz 1723. gadam, kad Luijs XV tika atzīts par pilngadīgu, bija Orleānas Filipam. No 1726. gada Kardināls Flerī bija pirmais ministrs līdz pat 1743. gadam, kad viņš mira un kontroli pār karalisti pilnībā pārņēma Luijs. Luijs XV mira 1774. gadā, par karali kļuva viņa mazdēls Luijs XVI.