Bejolu (turku: Beyoğlu) ir Stambulas rajons pilsētas Eiropas pusē. No vēsturiskās pilsētas pussalas to šķir Zelta rags. Agrāk rajons bija pazīstams ar nosaukumu Pera un to lietoja līdz pat 20. gs. sākumam, līdz Turcijas Republikas proklamēšanai. Rajonā ietilpst vairāki Zelta raga ziemeļu krastā esoši mikrorajoni, tai skaitā Galata (viduslaiku dženoviešu citadele, no kuras cēlies viss rajons), Karakēja, Džihangira, Šišhāne, Tepebaši, Tarlabaši, Dolapere un Kasimpašā. Rajonu ar vecpilsētas pussalu pāri Zelta ragam savieno Galatas tilts un Unkapani tilts. Bejolu ir Stambulas aktīvākais mākslas, izklaides un naktsdzīves centrs.