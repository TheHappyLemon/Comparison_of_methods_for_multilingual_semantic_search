"Radījums" (angļu: The Thing) ir 1982. gada šausmu filma, kas balstīta uz Džona Vūda Kempbela noveli "Who Goes There?". Filma ir 1951. gada filmas The Thing From Another World jauns ekranizējums. Filmā Antarktikas pētnieku grupa uzduras citplanētietim, kurš sāk pārņemt grupas biedru ārējo izskatu un uzbrukt viņiem. Pētnieku komandai jācīnās gan ar šo citplanētieti, gan nepārtrauktu paranoju un aizdomām, ka kāds no kolēģiem varētu nebūt cilvēks. Filmas režisors ir Džons Kārpenters, galvenās lomas atveido Kurts Rasels, Vilfords Brimlijs, Kīts Deivids, Donalds Mofats, T. K. Kārters, Deivids Klenons, Ričards Daizarts, Čārlzs Halahans un Kristofers Meloni. Filmas pirmizrāde notika 1982. gada 25. jūnijā. Lai gan sākotnēji filma ieguva negatīvas atsauksmes filmas nihilistiskā stāsta un nepatīkamo efektu dēļ, tā vēlāk ieguva kulta filmas statusu un ļoti pozitīvas atsauksmes pēc tam, kad to izdeva videokasetes formātā un to sāka rādīt televīzijā.