Par Levenšteina attālumu jeb rediģēšanas attālumu starp divām simbolu virknēm informācijas teorijā un datorzinātnē sauc minimālo darbību skaitu, kas nepieciešams, lai vienu virkni pārveidotu otrā. Viena darbība var būt: simbola iespraušana; simbola izmešana; simbola aizvietošana. Piemēram, attālums starp virknēm "SĀKUMS" un "PĀRIS" ir 4: SĀKUMS => PĀKUMS (aizvietošana); PĀKUMS => PĀRUMS (aizvietošana); PĀRUMS => PĀRMS (izmešana); PĀRMS => PĀRIS (aizvietošana). Šāda attāluma jēdzienu 1965. gadā ieviesa krievu zinātnieks Vladimirs Levenšteins, kura vārdā tad tas tika arī nosaukts. Levenšteina attālumu lieto simbolu virkņu salīdzināšanai, piemēram, valodniecībā (pareizrakstības pārbaude) un bioinformātikā (gēnu meklēšana). Levenšteina attālumu var uzskatīt par Heminga attāluma vispārīgu gadījumu, jo ar pēdējo tiek salīdzinātas tikai vienāda garuma virknes, par pieļaujamo darbību ņemot tikai simbola aizvietošanu.