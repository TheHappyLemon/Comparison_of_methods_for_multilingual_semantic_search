Kirkjubeūras Sv. Olafa baznīca (fēru: Ólavskirkjan) ir 12. gadsimta baznīca Fēru Salu Streimojas salā. Olafa baznīca ir senākā baznīca Fēru Salās un līdz luterisma ieviešanai Dānijā 1537. gadā kalpoja kā Fēru salu bīskapa rezidence. Netālu no Olafa baznīcas atrodas Magnusa katedrāles drupas. Kirkjubeūras ciemā, kurā atrodas abas baznīcas, vēsturiski atradās Fēru bīskapa rezidence. 12. gadsimtā šeit bērnību pavadīja Norvēģijas karalis Sverre Sigurdsons (1151—1202). Ciema vēsturiskās sētas — Kirkjubeargardura sastāvā ir dzīvojamā ēka, kas tiek uzskatīta par pasaulē senāko koka ēku, kas vēl tiek apdzīvota. Pēc luterisma ieviešanas Kirkjubeargardura tika piešķirta Patursonu dzimtai, kuras pārstāvji kā politiķi, mākslinieki un sabiedriskie darbinieki ietekmējuši Fēru Salu attīstību. Celtne arī mūsdienās ir Patursonu ģimenes lietošanā.