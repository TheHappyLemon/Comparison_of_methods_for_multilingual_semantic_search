Tamilu valoda (தமிழ் tamiḻ; IPA: [t̪ɐmɨɻ]) ir dravīdu saimes valoda, kurā galvenokārt runā tamili Indijas subkontinentā. Tā ir oficiālā valoda Indijā, Šrilankā un Singapūrā. Tamilu valodā cilvēki runā arī minoritātēs Malaizijā, Maurīcijā un Reinjonā, kā arī diasporā visā pasaulē. Tā ir oficiāla valoda Tamilnādas štatā Indijā, kā arī viena no Indijas klasiskajām valodām. Ar vairāk nekā 77 miljoniem runātāju tamilu valoda ir viena no lielākajām pasaules valodām. Tamilu literatūrai ir vairāk kā divu tūkstošu gadu gara vēsture. Visagrākie epigrāfiskie pieraksti datējami Čolas dinastijas valdīšanas sākumā apmēram 300. gadu p.m.ē. Visvecākais zināmais apcerējums tamilu valodā, Tolkāpijams (தொல்காப்பியம்), tiek datēts starp 2. gadsimtu p.m.ē. un 10. gadu m.ē. Tamilu valodā pēc 2001. gada datiem tiek izdotas 1863 avīzes, no kurām 353 ir ikdienas izdevumi. 2004. gadā tamilu valodai kā pirmajai Indijā tika piešķirts klasiskās valodas statuss.