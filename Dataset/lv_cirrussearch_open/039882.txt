Hārvijs Vainstīns (angļu: Harvey Weinstein, dzimis 1952. gada 19. martā) ir Amerikas Savienoto Valstu kinoproducents. 1998. gadā viņš saņēma Amerikas Kinoakadēmijas balvu ("Oskaru") kategorijā "Labākā filma" par kinofilmu "Iemīlējies Šekspīrs". 2002. gadā viņš šai pašai nominācijai tika nominēts par darbu kinofilmā "Ņujorkas bandas". Vainstīns no 2005. līdz 2017. gadam kopā ar brāli Bobu bija The Weinstein Company valdes līdzpriekšsēdētāji. 2017. gada oktobrī pēc publikācijas The New York Times un The New Yorker un vairākām pret viņu vērstām apsūdzībām par seksuālu uzmākšanos, seksuālu uzbrukumu un izvarošanu Hārviju Vainstīnu atlaida no uzņēmuma valdes, kā arī izslēdza no Kino mākslas un zinātnes akadēmijas. 2020. gada 24. februārī tika atzīts par vainīgu izvarošanā un pirmās pakāpes seksuālā uzbrukumā, par pārkāpumiem viņam var tikt piespriests cietumsods līdz 25 gadiem.