Johaness Francisks "Joss" Verstapens (nīderlandiešu: Johannes Franciscus "Jos" Verstappen; dzimis 1972. gada 4. martā, Montfortā, Nīderlandē) ir nīderlandiešu sacīkšu pilots. Verstapens ir pazīstams kā Formula 1 un A1 Grand Prix ekspilots. Joss savu F1 karjeru uzsāka kā nākamā pasaules čempiona Mihaela Šūmahera komandas biedrs Benetton, taču pēc sezonas, kuru paspilgtināja divi pjedestāli pēc kārtas un ugunsgrēks boksos, vadība nolēma nepagarināt līgumu ar holandieti. Finansiāli maznodrošinātā Simtek komanda noslēdza līgumu ar Verstapenu uz 1995. gadu, taču pēc dažām sacīkstēm komanda bankrotēja un atlikušo gadu Joss sacīkstes varēja vērot no tribīnēm. 1996. gads bija jauns sākums Montfrontā dzimušajam pilotam. Viņš brauca Footwork komandā un pirmo reizi kopš Benetton laikiem izcīnīja punktus. Pēc sezonas komanda, pateicoties Tomam Vokinšovam, Footwork atgrieza savu iepriekšējo nosaukumu, Arrows un Verstapenam komandā nebija vietas. Komandā brauca čempions Deimons Hills un Pedru Dinišs. Pirmo pusi 1997. gada sezonas Josam nebija vietas nevienā komandā, taču pēc Jana Magnusena vājā snieguma viņš kļuva par Stewart braucēju. Viņš tikai trīs reizes finišēja un komandas vadītājs Džekijs Stjuarts to uzskatīja par pārāk vāju sniegumu, lai paturētu viņu komandā. Holandietis devās uz Honda F1 projektu par testpilotu, taču komanda tā arī neieraudzīja dienas gaismu (vismaz tās sākotnējā veidolā). 2000. gads bija Verstapena atgriešanās gads kā Arrows pilotam. Pēc divām ne pārāk veiksmīgām sezonām holandietis izbrīvēja vietu Heincam Haraldam Frencenam un atkal sezonu bija malā. Savu pēdējo gadu F1 viņš aizvadīja 2003. gadā kā Minardi pilots, taču tad beidza savu F1 karjeru un atgriezās tikai uz dažām sacīkstēm A1 Grand Prix.