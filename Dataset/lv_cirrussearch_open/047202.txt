Tallinas Doms (igauņu: Tallinna toomkirik) jeb Tallinas Jaunavas Marijas katedrāle (igauņu: Tallinna Neitsi Maarja Piiskoplik Toomkirik, vācu: Ritter- und Domkirche) ir baznīca Tallinas vecpilsētā, Domkalnā. Igaunijas Evaņģēliski luteriskā baznīcas rezidences baznīca. Vecākā baznīca Tallinā. Pirmā koka baznīca celta 1219. gadā, kad Tallinu ieņēma dāņi. 1229. gadā dominikāņu mūki sāka mūra baznīcas celtniecību, kuru pabeidza 1240. gadā. 14. gadsimta trīsdesmitajos gados tika sākta pārbūve, ko pabeidza 100 gadu laikā. 1561. gadā Tallinas Doms kļuva par luterāņu baznīcu. 1684. gadā baznīca cieta Domkalna ugunsgrēkā, tomēr nenodega pilnībā. Baznīca tika atjaunota iepriekšējā ārējā izskatā, bet baznīcas interjerā Kristians Akermanis (Christian Ackermann) radīja jaunu kanceli un altārdaļu. No 1778. līdz 1779. gadam tika pārbūvēts baznīcas tornis. 1878. gadā baznīcā tika iebūvētas Frīdriha Lādegasta ērģeles (pārbūvētas un paplašinātas no 1913. līdz 1914. gadam). Baznīcas interjerā labi saglabājušies seni sarkofāgi un epitāfijas. Šeit apglabāti Bohēmijas protestantu līderis Jindržihs Matiāšs Turns (Jindřich Matyáš Thurn), zviedru karavadonis Pontuss de la Gardi (Pontus De la Gardie), valsts darbinieks Fabiāns fon Ferzens un jūrasbraucējs Ādams Johans fon Krūzenšterns.