Armēņu valoda (հայերեն, hayeren, izrunā: [hɑjɛˈɾɛn]) ir indoeiropiešu saimes valoda, kurā galvenokārt runā armēņi, tostarp ievērojamā daļa armēņu diasporas visā pasaulē. Lai arī tā ir vienīgā valoda savā indoeiropiešu valodu atzarā, šis atzars atrodas starp slāvu, grieķu un irāņu valodu atzariem. Armēnijā tā ir valsts valoda. Armēņu valodu prot ap 6,7 miljoniem cilvēku. Tās pierakstīšanai izmanto armēņu alfabētu, ko 405. gadā radīja mūks un valodnieks Mesrops Maštocs. Armēņu valodai ir divi literārie varianti: austrumarmēņu valoda, ko izmanto Aizkaukāzā (Armēnijā, Kalnu Karabahā, Gruzijā) un pēcpadomju valstīs; rietumarmēņu valoda, ko tagad galvenokārt lieto armēņi Turcijā, Libānā un vairākās citās valstīs, to māca skolās un armēņu diasporas speciālās izglītības iestādēs.