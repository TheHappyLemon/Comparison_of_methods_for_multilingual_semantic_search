Vinsents Tomass "Vinss" Lombardi (angļu: Vincent Thomas "Vince" Lombardi; 1913. gada 11. jūnijs —1970. gada 3. septembris) bija ASV amerikāņu futbola treneris. Viņš vislabāk pazīstams kā Grīnbejas "Packers" galvenais treneris, ko trenēja 1960. gados. Viņa vārdā nosaukta NFL Superkausa balva. Trenera karjeru uzsāka kā St. Cecilia vidusskolas treneris, vēlāk trenēja Fordhemas universitātē, ASV militārajā akadēmijā. 1954. gadā uzsāka darbību NFL, kļūdams par Ņujorkas "Giants" treneri, taču galvenā trenera amatā viņš debitēja pie "Packers" vadības stūres, trenera karjeru noslēdza kā Vašingtonas "Redskins" galvenais treneris. Viņa vadībā "Packers" izcīnīja pirmos divus Superkausus. Viņš tiek uzskatīts par vienu no visu laiku izcilākajiem amerikāņu futbola treneriem.