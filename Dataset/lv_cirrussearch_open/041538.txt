Šajā uzskaitījumā apkopoti 1992. gada ziemas olimpisko spēļu medaļnieki. Šīs bija XVI ziemas olimpiskās spēles, kas notika Francijas Savojas reģiona pilsētā Albērvilā no 1992. gada 8. februāra līdz 23. februārim. Albērvilas olimpiskajās spēlēs piedalījās 64 valstis, kuras pārstāvēja 1801 sportists. Kopumā tika sadalīti 57 medaļu komplekti 12 sporta veidos. Šīs bija pēdējās ziemas olimpiskās spēles, kas notika vienā gadā ar vasaras olimpiskajām spēlēm. Tāpat 1992. gadā pirmoreiz vienā pilsētā norisinājās ziemas paraolimpiskās spēles un ziemas olimpiskās spēles. Salīdzinot ar iepriekšējām ziemas olimpiskajām spēlēm 1988. gadā olimpisko spēļu programma tika papildināta ar jauniem sporta veidiem — frīstaila slēpošanu un šorttreku, kā arī jau esošajos sporta veidos ieviestas jaunas disciplīnas. Visvairāk medaļu šajās olimpiskajās spēlēs ieguva Vācijas sportisti — 26 medaļas, Apvienotās komandas, kura sastāvēja no bijušās Padomju Savienības sportistiem, pārstāvji ieguva 23 medaļas, un trešajā vietā neoficiālajā medaļu kopvērtējumā bija Norvēģijas sportisti ar 20 medaļām. Šajās olimpiskajās spēlēs olimpiskajā kustībā atgriezās Latvijas sportisti, taču medaļas tie neizcīnīja.