"Niknais" (angļu: Fury) ir 2014. gada ASV kara filma, kuras režisors un scenārija autors ir Deivids Eijers. Filmā galvenās lomas atveido Breds Pits, Šia Lebafs, Logans Lermans, Maikls Penja, Džons Berntals, Džeisons Aizekss un Skots Īstvuds. Filma stāsta par amerikāņu tanka apkalpi, kas cīnās Nacistiskajā Vācijā Otrā pasaules kara pēdējās nedēļās. Filmas "Niknais" filmēšana sākās 2013. gada septembrī un noslēdzās novembrī. Filmas pirmizrāde notika 2014. gada 15. oktobrī un to izplatīja Sony Pictures Releasing. Filma saņēma pozitīvas kritiķu atsauksmes un bija finansiāli veiksmīga, nopelnot 211,8 miljonus ASV dolāru. Tīmekļa vietnē Rotten Tomatoes filmai ir 76% vērtējums.