2009. gada NBA drafts notika 2009. gada 25. jūnijā Ņujorkā, ASV. Kopumā ceremonijā tika izvēlēti 60 spēlētāji. 19. maijā notikušajā NBA drafta loterijā uzvarēja Losandželosas "Clippers" klubs, kas deva klubam iespēju draftēt drafta pirmo numuru Bleiku Grifinu no Oklahomas universitātes. Tomēr viņš 2009.—2010. gada NBA sezonā neaizvadīja nevienu spēli vasaras līgā gūtās kājas traumas dēļ. Tanzānijā dzimušais Hašīms Tabets no Konektikutas universitātes tika izraudzīts ar otro kārtas numuru. Viņš kļuva par pirmo Tanzānijā dzimušo, kas ticis draftēts NBA līgā. Sakramento "Kings" ar kopējo 4. kārtas numuru izraudzījās Tairīku Evansu. Viņam izvērtās lieliska debijas sezona, viņš kļuva par 4. spēlētāju līgas vēsturē, kas debijas sezonā vidēji spēlē gūst vismaz 20 punktus, savāc 5 atlēkušās bumbas un atdod 5 rezultatīvas piespēles. Pirms viņa to spējuši Oskars Robertsons (1960), Maikls Džordans (1984) un Lebrons Džeimss (2003). Par panākumiem viņš tika atzīts par sezonas gada labāko debitantu. Minesotas "Timberwolves" ar 5. numuru izvēlējās spāņu basketbolistu Rikiju Ruvio. Viņš kļuva par 5. ar visaugstāko izvēles numuru NBA draftā izvēlēto ASV koledžu basketbolu nespēlējušo spēlētāju. Ar augstāku numuru pirms viņa tikuši draftēti Jao Mins (1. numurs 2002), Andrea Barnjāni (1. numurs 2006), Darko Miličičs (2. numurs 2003) un Pau Gazols (3. numurs 2001), vēl Nikolass Tsikitišvili 2002. gada draftā tika izraudzīts ar 5. numuru.