Virkne matemātikā ir sakārtots saraksts. Līdzīgi kā kopa, arī virkne sastāv no elementiem jeb locekļiem. Elementu skaits, kas var arī būt bezgalīgs, tiek saukts par virknes garumu. Atšķirībā no kopas, virknē ir svarīga elementu kārtība, tāpat tajā var atkārtoties kāds no elementiem vairākas reizes. Virkne ir naturāla argumenta funkcija, kuras vērtības tiek ņemtas no kāda skaitļu apgabala (tās ir skaitļu virknes) vai arī patvaļīgas kopas. Virkni var apzīmēt kā sakārtotu kopu. To var uzdot gan ar vispārīgā locekļa formulu, gan ar rekurences formulu. Piemēram, (K, A, U, L, S) ir virkne, kas sastāv no burtiem un kur pirmais elements ir "K" un pēdējais — "S". Šī virkne atšķiras no virknes (L, A, U, K, S). Virkne (1, 1, 2, 3, 5, 8), kurā skaitlis "1" atkārtojas divas reizes, ir derīga virkne. Virknes var būt ierobežotas, kā šajos piemēros, kad to elementu skaits ir noteikts jeb galīgs, vai neierobežotas, kad tās sastāv no bezgalīgi daudz elementiem, piemēram, bezgalīga virkne ir naturāli pāra skaitļi (2,4,6...). Tiek definēta arī tukša virkne ( ), kura nesatur nevienu elementu, šī virkne arī atbilst nosacījumiem par virkni, bet ir brīži, kuros netiek ņemta vērā virkne, ja to elementi veido tukšu kopu. Virkne ir viens no vienkāršākajiem funkcijas veidiem.