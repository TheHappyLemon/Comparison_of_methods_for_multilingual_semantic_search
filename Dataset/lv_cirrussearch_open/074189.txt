Alice in Chains ir amerikāņu mūzikas grupa, kuru 1987. gadā Sietlā, Vašingtonas štatā, dibināja ģitārists Džerijs Kentrels (Jerry Cantrell) un solists Leins Steilijs (Layne Staley). Lai gan grupa tiek vairāk saistīta ar grandžmūzikas žanru, tās izpildītajos darbos ir saklausāmi arī smagā metāla un akustiskās mūzikas elementi. Kopš grupas dibināšanas tā ir izdevusi četrus studijā ierakstītus albumus, trīs EP, divus "dzīvos" albumus, četras kompilācijas un divus DVD. Grupa slavena kļuva tās noteiktā vokālā stila dēļ, it īpaši saskanīgā Steilija un Kentrela vokāla dēļ. 2002. gadā Leins Steilijs tika atrasts miris savā dzīvoklī un grupa izbeidza darbību. 2005. gadā grupa atsāka darboties, kad tai pievienojās jauns vokālists Viljams Duvāls.