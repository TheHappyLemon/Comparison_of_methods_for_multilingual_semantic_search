"Nārnijas hronika: Lauva, ragana un drēbju skapis" (angļu: The Chronicles of Narnia: The Lion, the Witch and the Wardrobe) ir 2005. gada ASV un Apvienotās Karalistes episkā fantāzijas filma, kuras režisors un viens no scenārija autoriem ir Endrū Adamsons. Filmas sižets veidots pēc Klaiva Steiplsa Lūisa grāmatas "Lauva, ragana un drēbju skapis" no sērijas "Nārnijas hronika". Šī ir pirmā filma "Nārnijas hronikas" filmu sērijā, to veidoja kompānijas Walt Disney Pictures un Walden Media, ar izplatīšanu nodarbojās Buena Vista Pictures Distribution. Filmas darbība notiek Otrā pasaules kara laikā. Tā stāsta par bērniem, kuri atrod skapi, caur kuru var nokļūt pasakainajā valstī Nārnijā. Galvenās lomas filmā atveido Viljams Moslijs (Pīters), Anna Poppevela (Sūzana), Skandars Keinss (Edmunds), Džordžija Heinlija (Lūsija), Tilda Svintone (Baltā ragana), Džeimss Makevojs (Tumnusa kungs) un Džims Brodbents (profesors Kērks), Eslana lomu ieskaņojis Liams Nīsons. Filmas pirmizrāde notika pasākumā Royal Film Performance 2005. gada 7. decembrī, Apvienotajā Karalistē to sāka rādīt 8. decembrī, ASV — 9. decembrī, bet Latvijā — 23. decembrī. Filma saņēma lielākoties pozitīvas kritiķu atsauksmes un nopelnīja 745 miljonus ASV dolāru pie 180 miljonu dolāru liela budžeta, tā ir 2005. gada trešā ienesīgākā filma pēc filmām "Harijs Poters un Uguns biķeris" un "Zvaigžņu kari: Situ atriebība". Filmai izdoti divi turpinājumi: "Nārnijas hronika: princis Kaspiāns" (2008) un "Nārnijas hronika: Rītausmas ceļinieka brauciens" (2010).