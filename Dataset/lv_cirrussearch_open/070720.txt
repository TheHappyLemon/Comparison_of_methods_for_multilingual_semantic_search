Džūno Templa (angļu: Juno Temple; dzimusi 1989. gada 21. jūlijā) ir angļu aktrise. Vislabāk pazīstama ar lomām komēdijseriālā Ted Lasso (2020—2023) un krimināldrāmas seriāla "Fārgo" (2023—2024) piektajā sezonā. Par abām lomām Templu nominēja Emmy balvai, bet par lomu seriālā "Fārgo" saņēmusi arī Zelta globusa balvas nomināciju. 2013. gadā saņēmusi BAFTA kino balvu kā "Uzlecošā zvaigzne". Savu karjeru sākusi kā bērnu aktrise filmās "Piezīmes par kādu skandālu" (2006), "Piedošana" (2007), "Otra Boleinu meita" (2008) un "Misters Neviens" (2009). Atveidojusi lomas tādās filmās kā Kaboom (2010), "Trīs musketieri" (The Three Musketeers, 2011), Killer Joe (2011), "Tumšais bruņinieks atgriežas" (2012), "Ragi" (Horns, 2013), "Melnā feja Malefisenta" (2014), "Grēku pilsēta: Liktenīgā sieviete" (2014), "Tālu no trokšņainā pūļa" (Far from the Madding Crowd, 2015), "Brīnumu rats" (2017), "Neprāts caur telefona kameru" (2018), "Melnā feja Malefisenta: Tumsas valdniece" (Maleficent: Mistress of Evil, 2019) un Palmer (2021).