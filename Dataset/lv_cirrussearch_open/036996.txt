2017. gada Tour Down Under bija šosejas riteņbraukšanas daudzdienu sacensības, kuras notika no 17. līdz 22. janvārim. Tā bija 19. reize, kad notika Tour Down Under sacensības un tās bija pirmās sacensības 2017. gada UCI World Tour kalendārā. Sacensībās pirmoreiz uzvarēja BMC Racing Team braucējs Ričijs Ports, kļūstot par kopvērtējuma līderi pēc otrās sacensību dienas, kad uzvarēja posmā kurš noslēdzās Parakombā. Ports guva otro uzvaru posmā ar augstāko kāpumu Vilungas kalnā, kopvērtējumā uzvarot ar 48 sekunžu pārsvaru. Estevans Čavess no Orica–Scott finišēja otrais, abos Porta uzvarētajos posmos esot trešajā. Kopvērtējuma trešā vieta izšķīrās pēdējā posmā. Džejs Makārtijs (Bora–Hansgrohe) atpalika no Neitana Hāsa (Team Dimension Data) trīs sekundes, bet Makārtijs uzvarēja pirmajā sprinta starpfinišā, iegūstot trīs kopvērtējuma bonusa sekundes, sprintā izmantojot komandas biedra, pasaules čempiona, Petera Sagana palīdzību. Makārtijam un Hāsam finišējot ar vienādu laiku kopvērtējumā, trešo vietu pēc papildu rādītājiem ieguva Makārtijs. No citām sacensību klasifikācijām sprinta klasifikācijā uzvarēja Čavesa Orica–Scott komandas biedrs Keilebs Jūans, uzvarot četros no sešiem sacensību posmiem, kļūstot par trešo sportistu a šādu panākumu aiz tautieša Robija Makjūena (2002) un Andrē Greipela (2008). Kalnu karaļa klasifikācijā pēdējā dienā uzvarēja Tomass de Gents (Lotto-Soudal), gūstot punktus pirmajā kāpumā Montefiores kalnā, pārņemot vadību no Porta. Jauno braucēju klasifikācijā uzvarēja kolumbietis Honatans Restrepo no Katusha–Alpecin, kopvērtējumā finišējot desmitais, bet komandu klasifikācijā uzvarēja vienīgā nacionālā izlase, UniSA–Australia.