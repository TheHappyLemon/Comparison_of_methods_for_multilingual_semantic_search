Leopolds fon Zahers-Mazohs (vācu: Leopold von Sacher-Masoch; dzimis 1836. gada 27. janvārī, miris 1895. gada 9. martā) bija Ļvivā dzimis austriešu rakstnieks. Pazīstamākais darbs ir 1870. gadā publicētā novele "Venera kažokādās" (Venus im Pelz). No Zahera-Mazoha uzvārda psihiatrs Rihards fon Krafts-Ebings (Richard von Krafft-Ebing) 1886. gadā ieviesa jēdzienu mazohisms. Dzimis Ļvivā, policijas priekšnieka un universitātes rektora meitas ģimenē. Kad Leopoldam bija 12 gadu, ģimene pārcēlās uz Prāgu. Studējis tieslietas, vēsturi un matemātiku Grācas universitātē. Pievērsās rakstniecībai, savos darbos bieži aprakstīdams dzimto Galīciju. 1869. gadā sāka rakstīt stāstu un noveļu daudzsējumu krājumu "Kaina mantojums" (Das Vermächtnis Kains). No iecerēta 6 sējumu darba tika radīta tikai daļa, arī daļēji autobiogrāfiska novele "Venera kažokādās", kurā pievērsās sievietes dominēšanas tēmai. 1881. gadā Zahers-Mazohs pārcēlās uz Leipcigu, un mūža atlikušo daļu nodzīvoja Vācijā. Mūža nogalē sirga ar psihisku slimību.