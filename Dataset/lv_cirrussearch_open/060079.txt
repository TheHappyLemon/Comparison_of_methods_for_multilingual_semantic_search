Dāvids Volfs (vācu: David Wolf, dzimis 1989. gada 15. septembrī) ir Vācijas hokejists, spēlē kreisās malas uzbrucēja pozīcijā. Kopš 2016. gada Volfs pārstāv Vācijas hokeja līgas komandu Manheimas "Adler". Savas karjeras sākumā, no 2009. līdz 2014. gadam, spēlējis Vācijas komandās Hannoveres "Scorpions" un Hamburgas "Freezers". 2014. gadā Volfs noslēdza divvirzienu līgumu ar NHL komandu Kalgari "Flames", kur viņš nospēlēja trīs mačus, pārsvarā spēlējot AHL komandā Adirondakas "Flames". Pēc sezonas atgriezies "Freezers" komandā, savukārt gadu vēlāk pievienojies Manheimas "Adler". Vācijas hokeja izlases sastāvā piedalījies 2017. gada Pasaules čempionātā. Izcīnījis sudraba medaļu 2018. gada ziemas olimpiskajās spēlēs. Iekļauts izlases sastāvā arī 2022. gada ziemas olimpiskajās spēlēs.