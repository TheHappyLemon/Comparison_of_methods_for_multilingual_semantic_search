Andželo Fausto Kopi (itāļu: Angelo Fausto Coppi; 1919. gada 15. septembris, Kastelānija, Alesandrijas province — 1960. gada 2. janvāris, Tortona, Alesandrijas province) bija dominējošs velosportists laika posmā pirms un pēc Otrā pasaules kara. Viņa panākumi viņam deva iesauku Il Campionissimo (čempionu čempions). Kopi bija ļoti vispusīgs sacīkšu braucējs un izcēlās gan kāpumos, gan individuālajā braucienā, būdams arī lielisks sprinteris. Viņš piecreiz uzvarēja Giro d'Italia (1940., 1947., 1949., 1952., 1953.), divreiz Tour de France (1949. un 1952.) un 1953. gadā Pasaules čempionātā. Citas nozīmīgas uzvaras tika gūtas arī viendienas sacensībās — piecreiz Giro di Lombardia, trīsreiz Milāna—Sanremo, kā arī uzvaras Parīze—Rubē un La Flèche Wallonne. 1942. gadā viņš uzstādīja stundas rekordu (45,798 km).