Fences ir 2016. gada ASV drāma. Filmas režisors ir Denzels Vašingtons, scenārija autors ir Ogasts Vilsons, kas scenāriju balstījis uz savu Pulicera balvu ieguvušo tāda paša nosaukuma lugu (Vilsons nomira 2005. gadā, bet scenāriju pabeidza pirms savas nāves). Filmā galvenās lomas atveido Denzels Vašingtons, Vaiola Deivisa, Stīvens Hendersons, Džovans Adepo, Rasells Hornsbijs, Maikelti Viljmsons un Sanja Sidneja. Filmas filmēšanas process sākās 2016. gada 25. aprīlī Pitsburgā un ilga līdz 2016. gada jūnija vidum. Fences pirmizrāde ASV norisinājās 2016. gada 16. decembrī, un tā saņēma daudz pozitīvas atsauksmes. Filmu kā vienu no desmit labākajām 2016. gada filmām izvēlējās Amerikas Kinoinstitūts, papildus tam filma ir saņēmusi vairākas nominācijas un apbalvojumus, tostarp četras nominācijas 89. Kinoakadēmijas balvai: "Labākā filma", "Labākais aktieris galvenajā lomā", "Labākā aktrise otrā plāna lomā" un "Labākais adaptētais scenārijs" (balvu saņēma Vaiola Deivisa). Tāpat filmu izvirzīja divām Zelta globusa balvām nominācijās "Labākais aktieris" un "Labākā aktrise otrā plāna lomā" (balvu saņēma Vaiola Deivisa).