Violetā krāsa jeb violets, arī lillā, ir spilgti zilgana purpursarkana krāsa. Violetā krāsa atrodas redzamās gaismas augšējā galā, tās viļņa garums ir apmēram 380—450 nanometri. Gaisma ar nedaudz mazāku viļņa garumu nekā violetajai krāsai, tomēr lielāku viļņa garumu kā rentgenstariem un gamma stariem, ir ultravioletais starojums un cilvēka acij nav redzams. Violetā krāsa gleznotāju izmantotajā krāsu aplī atrodas starp zilo un purpursarkano krāsu. Heksadecimālajā sistēmā violetā krāsa tiek pierakstīta kā #8F00FF, bet RGB sistēmā — (143, 0, 255). Saskaņā ar aptaujām, kas tikušas veiktas Eiropā un ASV, violetā krāsa visbiežāk tiek saistīta ar ekstravaganto, individuālismu, neskaidrību, netradicionālo un mākslīgo.