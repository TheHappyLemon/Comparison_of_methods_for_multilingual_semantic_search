Džozefs Češīrs Kotens jaunākais (angļu: Joseph Cheshire Cotten Jr.; dzimis 1905. gada 15. maijā, miris 1994. gada 6. februārī) bija amerikāņu aktieris. Savu atpazīstamību ieguvis kā teātra aktieris Brodvejā. Pasaules slavu iemantojis, piedaloties trīs Orsona Velsa filmās "Pilsonis Keins" (1941), "Lieliskie Ambersoni" (The Magnificent Ambersons, 1942) un "Ceļojums bailēs" (Journey into Fear, 1943), pēdējā no tām esot arī scenāristam. 40. gados kļuvis par vienu no vadošajiem Holivudas aktieriem, spēlējot lomas tādās filmās kā "Šaubu ēna" (1943), "Gāzes gaisma" (1944), Love Letters (1945), Duel in the Sun (1946), Portrait of Jennie (1948), "Trešais cilvēks" (1949), "Mežāža zīmē" (1949) un "Niagāra" (1953). Viena no viņa pēdējām lomām bija Maikla Čimino filmā Heaven's Gate (1980).