Raisa Smetaņina (krievu: Раиса Петровна Сметанина; dzimusi 1952. gada 29. februārī) ir bijusī krievu distanču slēpotāja, kas starptautiskās sacensībās pārstāvējusi PSRS, NVS un Krieviju. Piedalījusies piecās ziemas olimpiskajās spēlēs (1976, 1980, 1984, 1988, 1992). 1976. gadā Insbrukā izcīnīja zeltu 10 km distancē un 4x5 km stafetē un sudrabu 5 km. 1980. gadā Leikpleisidā — zeltu 5 km un sudrabu 4x5 km stafetē. Pēc četriem gadiem Sarajevā ieņēma 2. vietu 10 km un 20 km distancēs. 1988. gadā Kalgari 10 km distancē izcīnīja sudrabu, bet divreiz garākā distancē — bronzu. 1992. gadā Albērvilā, pārstāvot NVS, kļuva par čempioni 4x5 km stafetē. Smetaņina ir pirmā sportiste starp sievietēm, kas ziemas olimpiskajās spēlēs ir izcīnījusi desmit medaļas (vēl to ir spējušas divas citas slēpotājas: itāliete Stefānija Belmondo un norvēģiete Mārita Bjergena), kā arī pirmā, kas medaļu izcīnījusi piecās ziemas olimpiskajās spēlēs pēc kārtas. Izcīnot zeltu NVS stafetes komandas sastāvā 1992. gadā 39 gadu vecumā, Smetaņina kļuva par vecāko čempioni ziemas olimpisko spēļu vēsturē. Ar panākumiem startējusi Pasaules čempionātā: izcīnījusi astoņas zelta, 5 sudraba un 4 bronzas medaļas. 1981. gadā uzvarējusi Pasaules kausa kopvērtējumā.