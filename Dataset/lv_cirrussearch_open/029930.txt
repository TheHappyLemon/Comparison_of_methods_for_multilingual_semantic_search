Ernsts Florenss Frīdrihs Hladni (vācu: Ernst Florens Friedrich Chladni; dzimis 1756. gada 30. novembrī, miris 1827. gada 3. aprīlī) bija vācu fiziķis un muzikants. Viens no akustikas pamatlicējiem. Pētīja smilšu graudiņu izvietojumu uz vibrējošām plāksnēm, kas rada t. s. Hladni figūras. Mērīja skaņas ātrumu dažādās gāzēs. Rīgā Hartknoha izdevniecībā publicētajā darbā (Chladni E. Über den Ursprung der von Pallas gefundenen und anderer ihr ehnlichen Eisenmassen und über einige damit in Verbindung stehende Naturerscheinungen. Riga; Leipzig, 1794) izvirzīja tolaik revolucionāru tēzi par meteorītu kosmisku izcelsmi.