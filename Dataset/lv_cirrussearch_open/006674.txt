Saderināšanās gredzens ir gredzens, kurš norāda, ka to nēsājošā persona ir saderinājusies, lai precētos. Tas simbolizē nēsātāja gatavību doties laulībā. Tā ir zīme gan pašiem to nēsātājiem, gan apkārtējai sabiedrībai. Lielbritānijā un Ziemeļamerikā saderināšanās gredzenus parasti nēsā vienīgi sievietes. Savukārt Ēģiptē un Brazīlijā saderināšanās gredzenus nēsā abi saderinātie. Kopumā saderināšanās un vispār gredzena saistība ar apli kā perfektu formu, mūžības un vienotības simbolu, atbilst idejai par laulību kā tādu. Saderināšanās gredzeni var būt rotāti ar dimantu vai citiem dārgakmeņiem. Dažreiz saderināšanās gredzenus lieto arī kā kāzu gredzenus. Lielbritānijā un Ziemeļamerikā saderināšanās gredzenus mēdz nēsāt uz kreisās rokas zeltneša. Francijā, Grieķijā, Skandināvijā un citviet Eiropā tos nēsā labajā rokā. Reizēm saderināšanās gredzenu nēsā kreisajā rokā, bet pēc kāzām to pārliek labajā rokā, kā tas ir, piemēram, Ukrainā. Saderināšanās gredzenu nēsā uz tā paša pirksta, uz kura laulības gredzenu. Laulību ceremonijas laikā to noņem un uzvelk otrā rokā blakus laulības gredzenam. Tiek uzskatīts, ka saderināšanās gredzenu pirmie sākuši lietot senie grieķi. Tie tika uzskatīti par gādības un mīlestības riņķiem un tikuši valkāti pirms kāzām. To pasniegšana nav bijis obligāts kāzu priekšnosacījums. Ne vienmēr tie bijuši darināti no dārgmetāliem un rotāti ar dārgakmeņiem. 1477. gadā pirmo reizi atrodami dati tieši par briljanta gredzenu kā saderināšanās zīmi — erchercogs Maksimiliāns to uzdāvinājis Burgundijas Marijai. Mūsdienās saderināšanās gredzenu pāri nereti izvēlas kopīgi, dažkārt topošais līgavainis pirkuma meklējumos dodas viens, paļaujoties uz zināšanām par iecerētās gaumi. Gredzenu izvēlē parasti ņem vērā četrus parametrus: formu (gredzena platums, līdzena vai gravēta virsma, ietvara lielums). Savukārt, izvēloties gredzenu ar briljantu, jāpievērš uzmanība dārgakmens dzidrībai, krāsai, formai un karātu skaitam. Gredzens var tikt pasniegts gan publiskā bildinājumā, gan pirms tā. Ja gredzenu vēlas pasniegt citiem klāt esot, tad pirmajā jeb īstajā bildinājumā to var aizstāt ar paštaisītu gredzena versiju vai ziediem.