2017. gada Tour de France bija 104. Tour de France velobrauciens, kas norisinājās no 2017. gada 1. līdz 23. jūlijam. 3540 kilometrus garās sacensības sākās ar individuālo braucienu Diseldorfā 1. jūlijā un Vācijā notika arī nākamie divi posmi. Sacensības noslēdzās ar posmu Elizejas laukos Parīzē 23. jūlijā. Sacensībās uzvarēja Kriss Frūms no Team Sky, kurš guva savu ceturto uzvaru kopvērtējumā. Otro vietu ieņēma Rigoverto Urans (Cannondale–Drapac), bet trešais bija Romēns Bardē (AG2R La Mondiale). Geraints Tomass (Team Sky) uzvarēja atklāšanas posmā un kļuva par pirmo dzeltenā krekliņa valkātāju. Frūms, kurš atklāšanas posmā bija labākais no kopvērtējuma uzvaras pretendentiem, pārņēma vadību pēc piektā posma, kas noslēdzās ar finišu kāpuma virsotnē. Vadību viņš saglabāja līdz divpadsmitajam posmam, kad vadību pārņēma Fabio Aru (Astana), Frūmam zaudējot laiku kāpumā uz Peyragudes slēpošanas kūrortu. Frūms atguva līdera krekliņu pēc četrpadsmitā posma un noturēja līdz sacensību beigām. Punktu klasifikācijā uzvarēja Maikls Metjūss no Team Sunweb, bet viņa komandas biedrs Varēns Bargijs, kurš uzvarēja divos kalnu posmos, uzvarēja kalnu klasifikācijā, kā arī ieguva cīnītāja balvu. Labākā jaunā braucēja titulu ieguva Orica–Scott braucējs Saimons Jeitss, kurš kopvērtējumā bija septītais. Komandu ieskaitē uzvarēja Team Sky.