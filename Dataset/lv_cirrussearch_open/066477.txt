Maikls Freins (angļu: Michael Frayn, dzimis 1933. gada 8. septembrī Milhilā, tolaik Midlseksā, šobrīd Londonā) ir angļu dramaturgs un prozaiķis. Viņš ir vislabāk pazīstams kā komēdijas "Klusumu! Notiek izrāde!" un drāmu "Kopenhāgena" un "Demokrātija" autors. Viņa romāni, tādi kā "Towards the End of the Morning", "Headlong" un "Spies", guvuši atzinīgu kritiķu vērtējumu un bijuši komerciāli veiksmīgi, līdz ar to Freins kļuvis par vienu no nedaudzajiem angļu valodā rakstošajiem rakstniekiem, kas guvuši panākumus gan drāmā, gan prozā. Viņš ir sarakstījis arī filozofiskus darbus, piemēram, "The Human Touch: Our Part in the Creation of the Universe". Vairākas Freina lugas iestudētas arī Latvijas teātros, arī "Noises Off" (ar nosaukumu "Lampu drudzis" Drāmas teātrī Rīgā, "Teātris aiz skatuves" Liepājas teātrī un "Klusumu! Notiek izrāde!" Valmieras Drāmas teātrī) un "Kopenhāgena" (Jaunajā Rīgas teātrī).