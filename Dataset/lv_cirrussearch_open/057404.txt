Luidži Galvāni (itāļu: Luigi Galvani; dzimis 1737. gada 9. septembrī, miris 1798. gada 4. decembrī) bija itāļu ārsts, fiziķis, biologs un filozofs, kurš atklāja "dzīvnieku elektrību". Viņš ir atzīts par bioelektromagnētikas aizsācēju. 1780. gadā viņš un viņa sieva Lūcija atklāja, ka mirušas vardes kājas muskuļi raustās, kad tos skar elektriskā dzirkstele. Šis bija viens no pirmajiem mēģinājumiem izpētīt bioelektrību — nozari, kurā tiek pētīti elektriskie signāli un to struktūra no tādiem audiem kā nervi un muskuļi.