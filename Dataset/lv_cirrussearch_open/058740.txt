FK Venta ir bijušais Latvijas futbola klubs no Ventspils. Dibināts 1964. gadā un nosaukts Ventas upes vārdā. 1967. gadā ieguvis Latvijas kausu. 1969. gadā klubs uzvarēja Latvijas čempionātā. 2004. gadā klubs uzvarēja pārspēlēs un iekļuva Virslīgā, kur spēlēja 2005. gada sezonā. Pavasarī kluba vadība — Latvijas uzņēmējs Jānis Fridrihsbergs un ukraiņu investors Rostislavs Štiņs (Latvijā izmantoja vārdu Ross Akmens) paziņoja par grandioziem plāniem futbola attīstībai Kuldīgā. Klubam sezonas sākumā izdevās piesaistīt starptautiski pazīstamus spēlētājus — bijušo Londonas "Arsenal" un Ukrainas izlases aizsargu Oļegu Lužniju un Baltkrievijas izlases spēlētāju Aleksandru Hackeviču, kā arī augsta līmeņa Latvijas spēlētājus - Ģirtu Karlsonu, Valentīnu Lobaņovu un Igoru Sļešarčuku. Klubs sezonu uzsāka samērā neveiksmīgi un pēc pāris mēnešiem tam parādījās finansiālas problēmas. Sezonu klubs pabeidza ar jauniešu sastāvu un turnīra tabulā ierindojās pēdējā, 8. vietā. Pēc sezonas klubs bankrotēja.