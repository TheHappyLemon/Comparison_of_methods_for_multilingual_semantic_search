Zeiderzē projekts (nīderlandiešu: Zuiderzeewerken) ir 20. gadsimtā izveidots hidrotehnisku būvju komplekss Nīderlandē. Darbu rezultātā no Ziemeļjūras ar dambjiem tika nodalīts Zeiderzē līcis. Ievērojama daļa no līča tika nosusināta, izveidojot polderus. Hidroloģiskie darbi tika veikti no 1920. līdz 1974. gadam. Darbu rezultātā tika izveidota Nīderlandes Flevolandes province 1419 kvadrātkilometru platībā, kurā 2016. gadā dzīvoja 407 905 iedzīvotāji. Nenosusinātajā līča daļā atrodas Eiselmēra un Markermēra ezeri. ASV Civilinženieru biedrība Zeiderzē projektu iekļāvusi Septiņu modernās pasaules brīnumu sarakstā.