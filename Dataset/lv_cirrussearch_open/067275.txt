Krasnojarskas ūdenskrātuve (krievu: Красноярское водохранилище) ir ūdenskrātuve Jeņisejas upes vidustecē, Krievijā. Pēc tilpuma astotā lielākā ūdenskrātuve pasaulē un otra lielākā Krievijā. Ūdenskrātuve stiepjas 388 km garumā un administratīvi ietilpst Krasnojarskas novadā un Hakasijas Republikā. Nodēvēta pēc Krasnojarskas pilsētas, kas atrodas 35 km lejpus ūdenskrātuves aizsprosta. Ūdenskrātuves aizsprosts sākts būvēt 1955. gadā kā komjaunatnes triecienceltne. Vienlaicīgi ar aizsprostu tika uzcelta Divnogorskas pilsēta lejpus aizsprosta. Pirmā kārta tika nodota ekspluatācijā 1967. gadā, bet pilnībā — 1971. gadā. Ūdenskrātuve stiepjas līdz Abakanas pilsētai Hakasijā. Lielākās ūdenskrātuvē ietekošās Jeņisejas pietekas ir Tuba, Sisima, Sida (labās) un Birjusa (kreisā). Lielākās apdzīvotās vietas krastos ir Ustjabakana un Krasnoturanska. Krasnojarskas HES 12 turbīnu kopējā jauda ir 6000 MW, gadā tiek saražots 18,35 TWh elektroenerģijas. Līdzās elektrostacijas 128 m augstajam aizsprostam ierīkots Krievijā vienīgais kuģu pacēlājs.