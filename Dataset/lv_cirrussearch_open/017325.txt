Deivids Milars (angļu: David Millar; dzimis 1977. gada 4. janvārī, Mtarfā, Maltā) ir bijušais profesionālais skotu tautības Lielbritānijas šosejas riteņbraucējs, kurš ilgstoši pārstāvēja divas komandas Cofidis (1997-2004) un Garmin-Sharp (2008-2014). Viņš ir uzvarējis piecos Tour de France, divos Vuelta a España un vienā Giro d'Italia posmā. Viņš ir uzvarējis Lielbritānijas čempionātā grupas braucienā, kā arī individuālajā braucienā, abas reizes 2007. gadā. Viņš ir vienīgais Lielbritānijas braucējs, kurš ir valkājis visus Tour de France klasifikāciju līderu krekliņus un viens no sešiem, kurš valkājis dzelteno krekliņu. Viņš bija arī pirmais britu riteņbraucējs, kurš valkājis līdera krekliņu visās trijās Lielajās tūrēs. 2004. gadā Deivids Milars tika diskvalificēts uz diviem gadiem pēc tam, kad atzinās sniegumu uzlabojošu vielu lietošanā, bet četrus gadus pēc atgriešanās viņš ieguva sudraba medaļu Pasaules čempionātā individuālajā braucienā. Viņam nav radniecīgas saites ar citu Lielbritānijas riteņbraucēju Robertu Milaru.