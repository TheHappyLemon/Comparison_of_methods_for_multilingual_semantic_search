Tenerife (spāņu: Tenerife; izrunā: [teneˈɾife]) ir lielākā no septiņām Spānijai piederošajām Kanāriju salām, Atlantijas okeānā, netālu no Āfrikas piekrastes. Sala ir 2034,38 km2 liela un tajā dzīvo 931 646 iedzīvotāji. Tā ir apdzīvotākā sala Kanāriju salās un apdzīvotākā Spānijai piederošā sala. Augstākā virsotne — darbīgs vulkāns Teide (Pico de Teide) (3718 m) Tenerifes salā. Teide ir arī augstākā virsotne visā Spānijā. Tenerife ir Kanāriju salu ekonomiskais centrs un viens no ievērojamākajiem tūrisma mērķiem, salu ik gadu apmeklē apmēram 5 miljoni tūristu. Tenerifē notiek arī viens no pasaules lielākajiem karnevāliem Carnival of Santa Cruz de Tenerife, kas ir iekļauts UNESCO Pasaules kultūras mantojuma sarakstā. Tāpat Tenerife ir vienīgā Spānijai piederošā sala, kurā ir divas lidostas.