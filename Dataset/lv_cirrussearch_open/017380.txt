Daglass Karls Engelbarts (angļu: Douglas Carl Engelbart; 1925. gada 30. janvāris — 2013. gada 2. jūlijs) bija amerikāņu izgudrotājs, kurš darbojies personālo datoru un interneta uzlabojumu izstrādē. Viņš ir pazīstams kā cilvēka-datora mijiedarbības jomas pamatlicējs. Strādājis Augmentation Research Center laboratorijā uzņēmumā SRI International, kurā radīja datorpeli, kā arī piedalījās hiperteksta, datortīklu un pirmo grafisko lietotāja saskarņu izstrādē. 1997. gadā ieguvis Tjūringa balvu.