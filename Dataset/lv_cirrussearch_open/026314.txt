Bikini atols (māršaliešu: Pikinni, angļu: Bikini Atoll) ir neapdzīvots atols Klusajā okeānā, Māršala Salās. Atols ir 8,8 km2 liels, tajā ietilpst 23 salas. Līdz Otrajam pasaules karam atols bija pazīstams ar Ešolca atola (vācu: Escholtz Atoll) nosaukumu. Lielākās salas atolā ir Bikini (Bikini) un Enju (Enyu) sala. No 1947. līdz 1979. gadam atradies ASV pārvaldījumā, kopš 1979. gada ir Māršala Salu sastāvā. Laikā no 1946. līdz 1958. gadam Bikini atols bija ASV kodolieroču izmēģinājumu poligons. 1946. gadā te tika uzspridzinātas divas atombumbas, 1954. gadā tika izmēģināta ūdeņraža bumba. 2010. gadā testu vieta tika iekļauta UNESCO Pasaules mantojuma sarakstā.