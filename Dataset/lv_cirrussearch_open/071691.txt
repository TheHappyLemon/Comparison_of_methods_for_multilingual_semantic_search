Subanoni (Subanen) ir viena no Filipīnu tautām, tiek pieskaitīti lumadiem. Apdzīvo Zamboangas pussalu Mindanao salas rietumos. Kopskaits tiek lēsts ap 760 tūkstošiem (0,7 % no valsts iedzīvotāju skaita) un tā ir viena no daudzskaitlīgākajām lumadu tautām. Etnonīms cēlies no austronēziešu suba — ‘upe’ un nozīmē ‘upju ļaudis’. Lielākais subanonu īpatsvars ir Ziemeļzamboangas (338 986 cilvēki; 32,4 % no iedzīvotāju kopskaita), Dienvidzamboangas (188 142; 17,9 %), Rietummisamisas (109 917; 17,9 %) un Zamboangas Sibugajas (92 778; 13,9 %) provincēs. Runā subanonu grupas valodās, kur ietilpst sešas valodas un vairāki dialekti. Kā lingua franca izmanto čavakano un sebuāņu valodu. Ticīgie lielākoties katoļi, protestanti vai musulmaņi (kalibugani), kā arī tradicionālās dievības Diwata Migbebaya pielūdzēji. Subanoni ieradās Mindanao pirms 500. gada p.m.ē. Spāņu koloniālajā laikā salā masveidā sāka ierasties ieceļotāji no Visajām, kas subanonus izspieda no piekrastes līdzenumiem uz upju ielejām salas iekšienē. Ilgstoši saglabājuši savu kulturālo izolētību grūti pieejamajā salas iekšzeme un ar ieceļotājiem intensīvi sāka kontaktēties tikai amerikāņu administrācijas laikā 20. gadsimta sākumā.