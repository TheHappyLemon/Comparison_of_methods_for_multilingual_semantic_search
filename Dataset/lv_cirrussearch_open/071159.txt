Ričards Vidmarks (angļu: Richard Widmark; dzimis 1914. gada 26. decembrī, miris 2008. gada 24. martā) bija amerikāņu kino, teātra un televīzijas aktieris un producents. Vidmarka pirmā kino loma bija Henrija Hetaveja filmā Kiss of Death (1947), par ko saņēmis Zelta globusa balvu kategorijā "Gada labākā debija — aktieris" un nominēts Amerikas Kinoakadēmijas balvai kategorijā "Labākais aktieris otrā plāna lomā". Savas karjeras sākumā bieži atveidojis noziedznieku lomas dažādās film noir žanru filmās, taču vēlāk atveidojis arī pirmā un otrā plāna varoņus vesternos, drāmās un šausmu filmās. 2002. gadā Vidmarkam piešķīra zvaigzni Holivudas Slavas alejā.