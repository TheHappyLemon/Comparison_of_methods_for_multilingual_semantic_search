Basģitāra (arī elektriskais bass vai bass) ir elektriski pastiprināts strinkšķināmais stīgu instruments ko spēlē ar pirkstiem, īkšķi vai mediatoru. Pēc izskata un uzbūves basģitāra ir līdzīga elektriskajai ģitārai, bet tai ir lielāks korpuss, garāks grifs, un parasti četras vai piecas stīgas, kas noskaņotas kvartās un oktāvu zemāk nekā ģitāras pēdējās četras stīgas (E, A, D un G). Basģitāras notis pieraksta basa atslēgā, oktāvu augstāk nekā tā skan, lai izvairītos no pārmērīgi daudz palīglīnijām. Tāpat kā elektriskajai ģitārai, basģitārai var pieslēgt pastiprinātāju un skaļruni. Kopš 1950. gada basģitāra populārajā mūzikā ir lielā mērā aizstājusi kontrabasu. Basģitāru izmanto daudzos mūzikas žanros, piemēram, rokmūzikā, metālā, popmūzikā un blūzā. To izmanto kā soloinstrumentu latīņu džezā, fankmūzikā un dažos roka un metāla žanros.