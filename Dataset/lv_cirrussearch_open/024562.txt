Dzelzceļa līnija Liepāja—Romni bija 1871.-1874. gadā privāto akciju sabiedrību uzcelta 1191 verstis gara Krievijas impērijas dzelzceļa līnija, kas savienoja Baltijas jūras ostas pilsētu Liepāju ar Romniem Ukrainas austrumu daļā un sākotnēji bija paredzēta labības graudu eksportam. Tai bija atzari uz Jelgavu (no Mažeiķiem) un Daugavpili (no Radvilišķiem), kā arī savienojumi uz Voroņežu, Kijivu, Mikolajivu un citām Ukrainas pilsētām. Mūsdienās šī dzelzceļa līnija ir sadalīta starp Latvijas, Lietuvas, Baltkrievijas un Ukrainas dzelzceļiem. Latvijas daļā esošā dzelzceļa līnija Liepāja—Vaiņode vairs netiek izmantota. 2012. gadā Latvijas daļā nojauca posmu Liepāja—Priekule, arī posms Priekule—Vaiņode ir slēgts un netiek izmantots.