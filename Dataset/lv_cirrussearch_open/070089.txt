3. tūkstošgade pirms mūsu ēras ir laika periods pirms mūsu ēras, kas sākās 3000. gadā p.m.ē. un beidzās 2001. gadā p.m.ē. pēc Jūlija kalendāra. Lielākoties pasaulē bija akmens laikmets, bet atsevišķās teritorijās notika pāreja uz bronzas laikmetu. Šajā laikā attīstījās pirmās lielās civilizācijas — Senā Ēģipte, Senā Divupe, Senā Indija un Senā Ķīna. Tigras un Eifratas ielejā attīstījās Senā Divupe, Ūra un Urūka kļuva par reģiona spēcīgākajām pilsētvalstīm. Attīstījās rakstība un izveidojās pirmatnējās valstiņas. Arī Senajā Ēģiptē bija izveidojusies valstiska struktūra. Tūkstošgades sākumā tur valdīja pirmās dinastijas faraoni, bet tūkstošgades beigās jau septītās dinastijas faraoni. Visbeidzot Indas ielejā attīstījās Indas ielejas civilizācija, kur cēla pilsētas jau ar sarežģītāku plānojumu, nekā pirms tam.