Riugrandi du Norti (portugāļu: Rio Grande do Norte) ir Brazīlijas štats Ziemeļaustrumu reģionā. Tas robežojas ar Paraibas štatu dienvidos un Searas štatu rietumos. Štata austrumus un ziemeļus 410 km garumā apskalo Atlantijas okeāns. Štata galvaspilsēta un lielākā pilsēta ir Natala. Štata sastāvā ietilpst Rokasas atols, kas ir vienīgais atols Atlantijas okeāna dienviddaļā un kas ir iekļauts UNESCO Pasaules mantojuma sarakstā. Riugrandi du Norti ir arī tuvākais štats Fernandu di Noronjas salai, kas ietilpst Pernambuku štata sastāvā. Kopš 1991. gada štatā notiek lielākais Brazīlijas karnevāls Carnatal, kas notiek ārpus tradicionālās karnevālu sezonas. Štatā aug pasaulē lielākā rietumu anakardija.