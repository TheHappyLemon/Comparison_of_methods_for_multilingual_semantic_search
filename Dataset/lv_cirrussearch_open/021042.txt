Korejiešu popmūzika jeb saīsinājumā korejiešu pops (angļu: K-pop, saīsinājumā no Korean pop; korejiešu: 케이팝) ir popmūzikas žanrs, kas radies Dienvidkorejā. Korejiešu popmūzikai ir ļoti plašs žanru iezīmju spektrs, sākot no deju mūzikas un elektroniskās popmūzikas līdz ritmblūzam un hiphopam. Turklāt tas ir ne tikai mūzikas žanrs, bet arī subkultūra, kas populāra jauniešu vidū visā pasaulē. Pirmais korejiešu popmūzikas izpildītājs, kam izdevās iegūt vispasaules slavu, bija dziedātājs un reperis PSY, kura dziesmas Gangnam Style videoklips 2012. gadā saņēma MTV Eiropas mūzikas balvu kā labākais videoklips un 2012. gada beigās ar 805 miljoniem skatījumu kļuva par skatītāko videoklipu YouTube vietnē. 2020. gada septembrī šim videoklipam YouTube vietnē bija 3,8 miljardi skatījumu.