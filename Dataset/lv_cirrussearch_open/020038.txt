Sergejs Lukjaņenko (krievu: Серге́й Васи́льевич Лукья́ненко, dzimis 1968. gada 11. aprīlī) ir viens no populārākajiem mūsdienu krievu fantāzijas un zinātniskās fantastikas rakstniekiem. Ieguvis vairākas Krievijas balvas par literārajiem sasniegumiem fantastikas žanrā. Dzimis 1968. gadā Kazahijas PSR Karatau pilsētā mediķu ģimenē. Absolvējis Alma-Atas Valsts medicīnas institūtu, kur ieguva psihiatra diplomu. Lukjaņenko uzsāka literāro darbību 1980. gadu beigās, kad arī sāka publicēties. Sākumā rakstīja kosmiskās operas žanrā, vēlāk plaši izmantoja fantāzijas stilistiku. Rakstnieka popularitāti nostiprināja trīs viņa romānu ekranizācijas, īpaši Timura Bekmambetova režisētās "Nakts sardze" un "Dienas sardze", kas guva arī komerciālus panākumus. Pēdējos gados Lukjaņenko kļuvis pazīstams ar saviem impēriskajiem uzskatiem. Tostarp pēc Eiromaidana uzvaras Ukrainā, viņš aizliedza tulkot savus darbus ukraiņu valodā. Pašlaik Sergejs Lukjaņenko kopā ar ģimeni dzīvo Maskavā.