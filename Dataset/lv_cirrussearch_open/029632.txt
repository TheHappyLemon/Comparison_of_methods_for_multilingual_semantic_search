Viljams Henrijs Sjūards (angļu: William Henry Seward; dzimis 1801. gada 16. maijā, miris 1872. gada 10. oktobrī) bija amerikāņu politiķis, ASV valsts sekretārs no 1861. līdz 1869. gadam, ASV senators un Ņujorkas štata gubernators. Bija pret verdzību pirms Amerikas pilsoņu kara, aktīvi darbojās Republikāniskās partijas izveides sākumposmā. Tika ievēlēts Ņujorkas štata Senātā, 1838. gadā kļuva par štata gubernatoru. Laikā, kad pildīja gubernatora amata pienākumus, parakstīja vairākus likumus melnādaino iedzīvotāju tiesību un iespēju palielināšanai, kā arī garantējot vergiem, kas aizbēguši, zvērināto tiesas. 1849. gadā ievēlēts ASV Senātā. No dienvidu štatiem izpelnījās naidīgu attieksmi Sjūarda stingrās nostājas verdzības jautājumos dēļ. 1855. gadā pārvēlēts, drīz pēc tam pievienojās Republikāniskajai partijai, kļūdams par vienu no tās līderiem. Tika uzskatīts par galveno partijas kandidātu ASV prezidenta vēlēšanām, tomēr dažādu iemeslu dēļ šajā cīņā zaudēja. Partijas kandidāts Abrahams Linkolns vēlēšanās uzvarēja un iecēla Sjūardu ASV valsts sekretāra amatā. Centās nepieļaut dienvidu štatu atšķelšanos. Kad tas neizdevās, pievērsās Savienībai. Viņa nostāja pret citu valstu iejaukšanos pilsoņu karā palīdzēja neiesaistīt karā Lielbritāniju un Franciju un tādējādi aizkavēja iespējamo Amerikas Valstu Konfederācijas neatkarības iegūšanu. Dienā, kad Džons Vilkss Būts nogalināja Linkolnu, Sjūardu nopietni ievainoja Lūiss Pauels. ASV valsts sekretāra amatu saglabājis arī nākamā prezidenta Endrū Džonsona prezidentūras laikā. Bija valsts sekretārs arī 1867. gadā, kad tika iegādāta Aļaska. Sjūarda vārdā nosaukta Sjūarda pussala Aļaskas ziemeļrietumos par godu viņa ieguldījumam Aļaskas Pirkuma līguma noslēgšanā.