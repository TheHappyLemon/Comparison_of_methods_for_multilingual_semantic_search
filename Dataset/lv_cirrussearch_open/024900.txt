Falēras Dēmetrijs (grieķu: Δημήτριος Φαληρεύς, dzimis ap 350. p.m.ē., miris ap 280. p.m.ē.) bija hellēnisma laika Atēnu orators, viens no Aleksandrijas bibliotēkas dibinātājiem. Dzimis Atēnu pievārtē. Mācījies Likejā un bija Teofrasta skolnieks. Maķedonijas valdnieka Kasandra laikā 10 gadus darbojās par Atēnu pārvaldnieku, kur realizēja likumu reformu. 307. gadā p.m.ē. bija spiests doties trimdā, vispirms uz Tēbām, bet pēc 297. gada p.m.ē. uz Ēģipti, Ptolemaja I galmu Aleksandrijā, kur bija viens no Aleksandrijas bibliotēkas dibinātājiem. Rakstījis par vēstures, retorikas un literatūras jautājumiem.