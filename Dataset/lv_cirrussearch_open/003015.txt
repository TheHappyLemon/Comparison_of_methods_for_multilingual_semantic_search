Šenons Brauns (angļu: Shannon Brown; dzimis 1985. gada 29. novembrī Meivudā, Ilinoisas štatā, ASV) ir profesionāls amerikāņu basketbolists, spēlē aizsarga pozīcijā. Pašlaik (2013) pārstāv NBA klubu Fīniksas "Suns". 2006. gada NBA draftā viņu izraudzījās Klīvlendas "Cavaliers" ar kopējo 26. kārtas numuru pirmajā drafta izvēles kārtā. 2009. un 2010. gada NBA čempions. Š. Brauns līgā ir pazīstams ar savu augsto vertikālo palēcienu, kas sasniedz 113 cm. Pirms spēlēšanas NBA viņš startēja NCAA, kur pārstāvēja Mičiganas štata universitātes basketbola komandu Mičiganas štata "Spartans". Savā pirmajā sezonā NBA pašā sezonas sākumā guva traumu un tika nosūtīts uz D-Līgas klubu Albukerkes "Thunderbirds", taču jau nākamajā dienā atgriezās "Cavaliers" sastāvā. Taču vēlāk viņš tika nosūtīts citā D-līgas klubā Riograndes "Valley Vipers". 2008. gadā atgriezās NBA, kur spēlēja Čikāgas "Bulls", Šarlotas "Bobcats", Losandželosas "Lakers" un Fīniksas "Suns" klubu sastāvos.