Ičkērijas Čečenu Republika (čečenu: Нохчийн Республик Ичкери, Nóxçiyn Respublik Içkeri; krievu: Чеченская Республика Ичкерия), līdz 1994. gada 14. janvārim — Čečenijas Republika (čečenu: Нохчийн Пачхьалкх Нохчийчоь, Nóxçiyn Paçẋalq Noxçiyçö; krievu: Чеченская Республика) bija de facto neatkarīga valsts, kas faktiski kontrolēja lielāko daļu no bijušās Krievijas PFSR Čečenijas-Ingušijas APSR. 1991. gada 30. novembrī Ingušijā notika referendums, kurā tika nobalsots par atdalīšanos no Ičkērijas Čečenu Republikas un pievienošanos Krievijas Federācijai kā konstitucionālai republikai. Pirmais Čečenijas karš 1996. gadā beidzās ar separātistu spēku uzvaru. Pēc de facto neatkarības iegūšanas no Krievijas, valstī izveidojās bandas, kuru apkarošanai valdība veltīja lielas pūles. 1997. gada novembrī Ičkērija tika pasludināta par islāma republiku. 1999. gada augustā sākās Otrais Čečenijas karš, kas oficiāli beidzās 2009. gada aprīlī pēc vairāku gadu ilgas karadarbības. 2022. gada 18. oktobrī Ukrainas parlaments nobalsoja par Ičkērijas Čečenu Republikas atzīšanu par "īslaicīgi okupētu". Ukraina aicināja starptautisko sabiedrību veikt neatkarīgu izmeklēšanu par Ičkērijas teritorijā pastrādātajiem Krievijas noziegumiem.