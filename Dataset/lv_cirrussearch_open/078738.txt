Ierakumi — zemē iedziļināta (izrakta) vaļēja fortifikācijas būve uguns un novērošanas pozīciju ierīkošanai un dzīvā spēka un kaujas tehnikas aizsardzībai. Ir strēlnieku, artilērijas, mīnmetēju, tanku, kaujas mašīnu, bruņutransportieru u.c. ierakumi. Strēlnieku ierakumus savukārt iedala individuālajos (šaušanai ar automātu guļus, no ceļa, stāvus) un grupālajos (šaušanai ar granātmetēju, ložmetēju). Atsevišķus strēlnieku ierakumus savā starpā savieno ar tranšeju, tā iegūstot nodaļas ierakumus, kuru garums ir 50-60 m; tajos ierīko arī granātmetēju un ložmetēju rezerves pozīcijas, segtas spraugas un blindāžas, kā arī nišas munīcijas, pārtikas glabāšanai.