Čambeši (angļu: Chambeshi River) ir 480 kilometrus gara upe Zambijas ziemeļaustrumos. Dažkārt tiek uzskatīta par Kongo upes augšteci, jo tās izteka atrodas vistālāk no Kongo upes grīvas, tomēr Lualaba Kongo DR dienvidaustrumos ir ūdeņiem bagātāka. Izteka - Zambijas galējos ziemeļaustrumos, netālu no Tangaņikas ezera dienvidu gala. Augštecē tek dienvidaustrumu virzienā, pēc tam pagriežas uz dienvidrietumiem. Ietak Bangveulu purvā (tajā ietilpst Bangveulu ezers). No purva iztek Luapula. Lejtecē, apmēram 100 kilometru garumā, Čambeši plūst kā kanālu sistēma apmēram 2 kilometru platumā ar līdz 25 kilometru platu palieni.