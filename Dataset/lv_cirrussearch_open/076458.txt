Ūdenskritums — ūdens straume, kas kādā upes vietā krīt lejup. Pasaulē augstākais ir Anhela ūdenskritums, kura augstums ir 979 metri (pēc citiem datiem 1054 metri), tas atrodas Dienvidamerikā, Venecuēlā. Parasti ūdenskritumi veidojas vietās, kur upes gultnē kādā vietā beidzas cietie ieži un sākas mīkstie ieži. Tad ūdens izskalo mīkstos iežus un rodas kāple, pa kuru ūdens krīt lejup. Kurzemē ūdenskritumus sauc par rumbām, bet Vidzemē par grūbēm. Latvijā platākais ūdenskritums ir Ventas rumba (270 m) pie Kuldīgas.