Zoja Golubeva (dzimusi Zoja Sadovska 1967. gada 30. aprīlī Minskā) ir starptautiskā lielmeistare simtlauciņu dambretē, 16 reizes izcīnījusi pasaules čempiones titulu, trīskārtēja pasaules čempione simtlauciņu dambretē ātrspēlē (1999, 2009, 2011), trīskārtēja PSRS čempione (1988—1990), uzvarējusi arī vīriešu čempionātos Polijā (1987) un Latvijā (1992), kā arī izcīnījusi zelta medaļu I pasaules intelektuālajās sporta spēlēs Pekinā (2008). Dambreti spēlēt bērnībā iemācījis tēvs — dambretes meistarkandidāts Aleksandrs Sadovskis, augstā līmenī dambreti spēlē arī viņas dvīņumāsa Olga Sadovska. Kopš 1988. gada dzīvo Latvijā, ir Latvijas pilsone. 2010. gadā tika izvirzīta Latvijas Gada balvai sportā. 2010. gadā par pasaules kadetu (līdz 16 g.v.) čempionu simtlauciņu dambretē kļuva Zojas Golubevas audzēknis rīdzinieks Leonīds Cilevičs.