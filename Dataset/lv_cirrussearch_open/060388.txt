Intelsat IV F-4 bija starpvalstu organizācijas Intelsat sakaru pavadonis. Orbītā tas tika palaists 1972. gada 23. janvārī. Pavadonis nodrošināja sakarus Klusā okeāna reģionā, vēlāk Atlantijas reģionā līdz 1983. gada maijam. Kosmisko aparātu izgatavoja ASV uzņēmums Hughes Aircraft uz platformas HS-312 bāzes. Tas bija cilindra formas, stabilizācija tika nodrošināta ar rotāciju ap centrālo asi. Intelsat IV bija apgādāts ar 12 C joslas raiduztvērējiem, kas varēja nodrošināt 6000 telefona zvanus vai 12 vienlaicīgus krāsu televīzijas kanālus vai jauktu sakaru plūsmu, ietverot arī datu un faksa pārraidi. Pavadoņa plānotais darbības laiks bija 7 gadi. Intelsat IV F-4 tika palaists 1972. gada 23. janvārī 00:12:04 UTC ar nesējraķeti Atlas SLV-3C Centaur-D no Kanaveralas zemesraga Gaisa spēku stacijas starta laukuma LC-36B. No ģeosinhronās pārejas orbītas pavadonis ar savu dzinēju SVM-4A sasniedza ģeosinhrono orbītu. Kosmiskais aparāts tika izvietots virs Klusā okeāna punktā 174 grādi austrumu garuma. 1975. gadā tas tika pārvietots uz pozīciju 179° A. 1982. gadā tas tika pārvietots virs Atlantijas okeāna uz punktu 1 grāds rietumu garuma. 1983. gada 10. maijā tika pārtraukta Intelsat IV F-4 ekspluatācija. Pēc tam tas nekontrolēti dreifēja ģeosinhronā orbītā uz rietumiem aptuveni 1,57 grādi dienā.