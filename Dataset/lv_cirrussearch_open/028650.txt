"Dauntonas abatija" (angļu: Downton Abbey) ir britu televīzijas seriāls, kura autors ir Džulians Felouss. Tas no 2010. gada 26. septembra līdz 2015. gada 25. decembrim tika pārraidīts televīzijas kanālā ITV. Seriālam kopumā ir sešas sezonas (52 sērijas). Seriāls ir par aristokrātu Krouliju ģimeni un viņu kalpiem 20. gadsimta sākuma Anglijā un par to, kā pasaules notikumi (piemēram, "Titānika" nogrimšana, Pirmais pasaules karš, spāņu gripa) ietekmē viņu dzīvi. "Dauntonas abatija" ir guvusi kritiķu atzinību, ir iegūti dažādi apbalvojumi, tai skaitā Zelta globusa balva un Primetime Emmy balva. Ginesa rekordu grāmatā seriāls iekļuva kā 2011. gada kritiķu vislabāk novērtētais seriāls angļu valodā. Seriāls ir ieguvis visvairāk nomināciju starp starptautiskajiem seriāliem Primetime Emmy vēsturē (pēc otrās sezonas). Tas bija skatītākais seriāls gan ITV (Lielbritānija un Īrija), gan PBS (ASV), tāpat tā bija veiksmīgākā britu kostīmdrāma kopš 1981. gada Brideshead Revisited. Trešajā sezonā šis seriāls kļuva par vienu no visvairāk skatītākajiem drāmas seriāliem pasaulē. Seriāls tiek pārraidīts kanālā LNT un Kanāls 2. 2015. gada martā tika paziņots, ka seriāla sestā sezona būs pēdējā.