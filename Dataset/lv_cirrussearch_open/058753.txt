Zlatko Zahovičs (slovēņu: Zlatko Zahovič, dzimis 1971. gada 1. februārī) ir bijušais Slovēnijas futbolists, spēlēja uzbrūkošā pussarga pozīcijā, bijis Slovēnijas futbola izlases dalībnieks. Savu karjeru sācis Serbijā. 1993. gadā Zahovičs pārcēlās uz Portugāli, kur viņš veiksmīgi pārstāvēja Vitória un Porto komandas. Ar Porto komandu trīs reizes kļuvis par Portugāles čempionu. Vēlāk vienu sezonu nospēlējis Grieķijas komandā Olympiacos un Spānijas komandā Valencia. Savu profesionālo karjeru noslēdzis Benfica komandā Portugālē. Zahovičs ir Slovēnijas futbola izlases visu laiku labākais vārtu guvējs. No 1992. gada līdz 2004. gadam 80 mačos guvis 35 vārtus. Piedalījies 2000. gada Eiropas čempionātā un 2002. gada FIFA Pasaules kausā.