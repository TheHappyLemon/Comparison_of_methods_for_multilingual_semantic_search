"Arizonas audzināšana" (angļu: Raising Arizona) ir 1987. gada ASV kriminālkomēdija, kuras veidotāji ir Džoels un Ītans Koeni. Filmā galvenās lomas atveido Nikolass Keidžs, Hollija Hantere, Trejs Vilsons, Viljams Forsaits, Džons Gudmens, Frānsisa Makdormanda, Sems Makmarijs un Rendels Kobs. Noziedznieks Hajs (Nikolass Keidžs) iemīlas un apprec policisti Edvinu (Hollija Hantere). Uzzinot, ka viņiem nevar būt bērnu, abi nolaupa vienu no pieciem vietējā mēbeļu ražotāja Neitana Arizonas bērniem. "Arizonas audzināšana" saņēma dažādas kritiķu atsauksmes, tomēr tā bija finansiāli veiksmīga. Amerikas Kinoinstitūts, 100 labāko komēdiju sarakstā, filmu ierindoja 31. vietā.