Mehmets Ali Agdža (turku: Mehmet Ali Ağca; dzimis 1958. gada 9. janvārī) ir turku terorists, slepkava un Pelēko vilku kustības biedrs. 1979. gada 1. februārī viņš nogalināja turku žurnālistu Abdu Ipekcu, kas tobrīd vadīja vienu no vadošajiem turku laikrakstiem Milliyet. Mehmetam Ali Agdžam tika piespriests mūža ieslodzījums. Pēc sešiem mēnešiem viņš izbēga. 1981. gada 13. maijā centās nogalināt pāvestu Jāni Pāvilu II, taču neveiksmīgi. Tā paša gada jūlijā viņam tika piespriests mūža ieslodzījums Itālijā. 2000. gadā pēc pāvesta lūguma viņu apžēloja Itālijas prezidents un Agdža tika deportēts uz Turciju. 2010. gadā tika atbrīvots no ieslodzījuma Turcijā.