"Karnevāla nakts" (krievu: Карнавальная ночь) ir 1956. gada padomju filma, kuras režisors ir Eldars Rjazanovs. Filmā galvenās lomas attēlo Igors Iļjinskis, Ludmila Gurčenko un Jurijs Belovs. Filma bija Eldara Rjazanova debija pilnmetrāžas kino, tā iepatikās skatītājiem visā Padomju Savienībā. Uz "Karnevāla nakts" seansiem 1956. gadā tika pārdots vairāk nekā četrdesmit astoņi miljoni biļešu. Zīmīgākās epizodes tika bieži citētas, jaunā Ludmila Gurčenko uzreiz kļuva slavena, bet dziesmas "Piecas minūtes" un "Dziesmiņa par labu garastāvokli" folklorizējās. Šī filma kļuva par vienu no Jaungada simboliem, bet pēc divdesmit gadiem šo stafeti pārņēma filma "Likteņa ironija jeb Vieglu garu!" – arī Eldara Rjazanova darbs. Filmā kāda kultūras nama darbinieki cenšas sarīkot Jaungada karnevālu pēc savas programmas. 2007. gadā iznāca filmas turpinājums "Karnevāla nakts jeb pēc 50 gadiem".