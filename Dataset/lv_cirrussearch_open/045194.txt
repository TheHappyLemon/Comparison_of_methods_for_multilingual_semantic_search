"Bobijs" (angļu: Bobby) ir 2006. gada ASV drāma, kuras režisors, scenārija autors un viens no galveno lomu atveidotājiem ir Emilio Estevess. Galvenās lomas filmā atveido Lindsija Loena, Harijs Belafonte, Niks Kanons, Lorenss Fišburns, Helēna Hanta, Entonijs Hopkinss un Eštons Kučers. Filmas pirmizrāde notika 2006. gada 14. septembrī Toronto filmu festivālā. Filmā parādīts stāsts par ASV senatora Roberta Kenedija slepkavību 1968. gada 5. jūnijā.