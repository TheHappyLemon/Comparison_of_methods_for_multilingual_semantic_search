"Kas nogalina lakstīgalu..." (angļu: To Kill a Mockingbird) ir 1962. gada ASV drāmas filma, kuras režisors ir Roberts Maligans. Filmas sižets veidots pēc Hārperas Lī Pulicera balvu ieguvušā tāda paša nosaukuma romāna. Filma ir par Lielās depresijas laika juristu Atikusu Finču, kas tiesā aizstāv melnādaino, kuru apsūdz par izvarošanu. Tajā galvenās lomas attēlo Gregorijs Peks, Mērija Bedhema, Filips Elfords, Džons Menja, Pols Fikss, Broks Pīterss un Frenks Overtons. "Kas nogalina lakstīgalu..." guva pozitīvas kritiķu atsauksmes, tāpat filmai bija ievērojami komerciālie panākumi (ieņēmumi desmit reizes pārsniedza budžetu). Filma nominēta Amerikas Kinoakadēmijas balvai astoņās nominācijās, tai skaitā kā labākā filma; apbalvojumus ieguva trīs kategorijās, tai skaitā Peku atzina par labāko aktieri. Amerikas Kinoinstitūts filmu nosauca par ASV visu laiku 25. labāko filmu un visu laiku labāko tiesas procesa drāmu, Atikusu Finču atzina par visu laiku labāko labo tēlu. 1995. gadā "Kas nogalina lakstīgalu..." iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".