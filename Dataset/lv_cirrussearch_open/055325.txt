Andrejs Kančeļskis (ukraiņu: Андрій Канчельскіс, krievu: Андрей Канчельскис; dzimis 1969. gada 23. janvārī) ir ukraiņu izcelsmes Krievijas futbola treneris un bijušais futbolists, spēlēja uzbrucēja pozīcijā. Savu karjeru sāka Ukrainas komandās Dynamo Kyiv un Shakhtar Donetsk. 1991. gadā pievienojās Anglijas Premjerlīgas komandai Manchester United. 1994—95. gada sezonā Kančeļskis ar 14 vārtiem kļuva par komandas labāko vārtu guvēju. Vēlāk divas veiksmīgas sezonas pavadīja Everton, bet tad sezonu pavadīja ACF Fiorentina. 1998. gadā viņš pievienojās Skotijas Premjerlīgas komandai Rangers, ar kuru izcīnīja divus līgas titulus. Vēlāk nedaudz spēlējis Manchester City un Southampton, bet savu karjeru noslēdza Krievijā. NVS futbola izlases sastāvā Kančeļskis ir piedalījies 1992. gada Eiropas čempionātā, bet Krievijas izlases sastāvā piedalījies 1996. gada Eiropas čempionātā. Kā treneris, Kančeļskis ir vadījis vairākus Krievijas zemāko līgu klubus. 2014. gada augustā Kančeļskis tika apstiprināts par Latvijas Virslīgas kluba FC Jūrmala galveno treneri, tomēr pēc sezonas beigām viņš klubu pameta.