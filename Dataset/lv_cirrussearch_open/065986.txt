Pizas Katedrāles laukums (itāļu: Piazza del Duomo) jeb Mirakoli (Brīnumu) laukums (Piazza dei Miracoli) ir iežogota 8,87 ha liela teritorija Itālijas pilsētas Pizas vecpilsētā, kurā ietilpst vairāki viduslaiku arhitektūras pieminekļi. Pazīstamāki no tiem ir Pizas katedrāle, baptistērijs, Monumentālā kapsēta un, iespējams, vispazīstamākā no kompleksa celtnēm, katedrāles kampanile jeb Pizas tornis. 1987. gadā komplekss tika iekļauts UNESCO Pasaules mantojuma sarakstā.