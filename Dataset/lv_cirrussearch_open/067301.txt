Mario Bava (itāļu: Mario Bava, dzimis 1914. gada 13. jūlijā, miris 1980. gada 27. aprīlī) bija itāļu kinorežisors, strādājis arī par operatoru, specefektu mākslinieku un scenāristu. Bieži tiek dēvēts par "itāļu šausmu meistaru". Viņa mazbudžeta šausmu filmas, pazīstamas ar sev raksturīgu vizuālo stilu un tehniskajiem risinājumiem. Bava bija itāļu šausmu žanra pionieris un tiek uzskatīts par vienu no ietekmīgākajiem šausmu žanra autoriem. Karjeras sākumā strādājis par operatoru pie filmām Hercules (1958) un Caltiki, il mostro immortale (1959). 1960. gadā tika izdota Bavas pirmā režisēta filma, šausmu filma La maschera del demonio. Vēlāk režisējis filmas La ragazza che sapeva troppo (1963), I tre volti della paura (1963), La frusta e il corpo (1963), 6 donne per l'assassino (1964), Terrore nello Spazio (1965), Operazione paura (1966), Diabolik (1968), Ecologia del delitto (1971), Gli orrori del castello di Norimberga (1972), Lisa and the Devil (1974) un Cani arrabbiati (1974). Lielākā daļa Bavas filmu bija komerciāli neveiksmīgas, tomēr laika gaitā daudzas no tām ir ieguvušas kulta filmas statusu, salīdzinot tās ar Alfreda Hičkoka darbiem. Bavas stils ir ietekmējis daudzus atpazīstamus režisorus kā Džo Danti, Mārtinu Skorsēzi, Kventinu Tarantīno, Frānsisu Fordu Kopolu, Džonu Lendisu un Timu Bērtonu.