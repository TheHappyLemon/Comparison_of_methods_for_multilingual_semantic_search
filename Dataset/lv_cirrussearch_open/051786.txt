Abdomens (no latīņu: abdomen — 'vēders') jeb posmkāju vēders ir posmkāju ķermeņa aizmugurējā daļa, kas parasti sastāv no skaidri izšķiramiem segmentiem. Katram segmentam var izšķirt dorsālo vairogu — tergītu, ventrālo vairogu — sternītu un sānos divas pleiralās platnītes. Zirnekļiem un ērcēm abdomena segmenti ir saplūduši, bet pats abdomens saucas par opistosomu. Ķermeņa daļu, kas atrodas pirms abdomena, kukaiņiem sauc par krūtīm, bet zirnekļveidīgajiem par galvkrūtīm. Dažiem posmkājiem abdomens tiek iedalīts preabdomenā (praeabdomen) un postabdomenā (postabdomen). Dažām kukaiņu grupām no beidzamajiem 2 vai 3 segmentiem ir izveidojies dējeklis. Dažiem plēvspārņiem pirmais vai divi pirmie krūšu segmenti var veidot t.s. kātiņu — petioli. Augstākajiem vēžiem abdomens ir ar labi attīstītam vēderkājām jeb pleopodiem. Zemākajiem vēžveidīgajiem, zirnekļveidīgajiem (ja neskaita zirnekļu tīmekļa dziedzerus) un daudziem kukaiņiem vēders ir bez ekstremitātēm. Zvīņenēm abdomena ekstremitātes ir daļēji rudimentāras, daļēji pārveidotas kopulācijas piedēkļos (8. un 9. segments) vai arī vicveida astes piedēkļos — cerkās (11. segments).