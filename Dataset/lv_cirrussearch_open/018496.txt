Vangelis (īstajā vārdā Evangels Odisejs Papatanasiu (grieķu: Ευάγγελος Οδυσσέας Παπαθανασίου), dzimis 1943. gada 29. martā Volā, Grieķijā, miris 2022. gada 17. maijā Parīzē, Francijā) bija grieķu komponists, mūziķis, ierakstu producents un aranžētājs. Strādājis elektroniskās mūzikas, progresīvā roka, ambientās mūzikas, džeza, poproka žanrā, komponējis mūziku orķestrim. Vangelis pazīstams arī kā kino mūzikas komponists. Par mūziku filmai "Ugunīgie kaujas rati" (Chariots of Fire, 1981) saņēmis Amerikas Kinoakadēmijas balvu. Komponējis arī 2000. gada Sidnejas olimpiādes noslēguma ceremonijas partiju. Kopš mūziķa karjeras sākuma 1961. gadā Vangelis komponējis un ierakstījis mūziku 52 albumiem. Vangelis nomira 2022. gada 17. maijā, 79 gadu vecumā, Parīzes slimnīcā no sirds mazspējas, ārstējoties no COVID-19.