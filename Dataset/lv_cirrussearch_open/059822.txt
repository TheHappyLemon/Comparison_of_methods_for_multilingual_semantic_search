Oleandru dzimta (Apocynaceae) ir daudzgadīgu lakstaugu, liānu, koku un krūmu dzimta genciānu rindā, kurā ietilpst aptuveni 1500-2100 augu sugu atkarībā no iekļauto ģinšu skaita. Šīs dzimtas pārstāvji ir izplatīti Eiropā, Āzijā, Āfrikā, Austrālijā, Amerikā, galvenokārt tropu klimata joslā, sevišķi plaši lietus mežu apvidos. Latvijā ir sastopams viens oleandru dzimtas pārstāvis — mazā kapmirte, kas ir ieviests, kultivēts augs. Oleandru dzimtas vietējās (dabiskā areāla) sugas Latvijā nav sastopamas. Oleandru dzimtas pārstāvjiem ir raksturīgas pretējas vai pamīšus izkārtotas lapas. Tām ir piecas visbiežāk kopā saaugušas vainaglapas un kauslapas un piecas putekšņlapas. Augli veido divu someņu skaldauglis.