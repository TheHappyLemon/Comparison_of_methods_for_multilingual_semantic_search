Dubrovnikas katedrāle (horvātu: Dubrovačka katedrala) ir 17. gadsimtā celta baroka stila Romas katoļu katedrāle, kas atrodas Dubrovnikas vecpilsētā, Horvātijas dienvidos pie Adrijas jūras. Pirmā baznīca katedrāles vietā tika uzcelta 7. gadsimtā, pašreizējā ir pēc kārtas piektā. Baroka stila baznīca celta pēc Dubrovnikas 1667. gada zemestrīces itāļu meistaru vadībā. Baznīca cieta 1979. gada Melnkalnes zemestrīces laikā, kā arī Horvātijas kara laikā, bet tika atjaunota. Baznīcas galveno altāri grezno Ticiāna triptihs.