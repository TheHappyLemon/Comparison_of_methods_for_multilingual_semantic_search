Miklošs Roža (ungāru: Rózsa Miklós, angļu: Miklós Rózsa; dzimis 1907. gada 18. aprīlī, miris 1995. gada 27. jūlijā) bija ungāru/amerikāņu komponists, darbojies gan akadēmiskās mūzikas, gan filmu mūzikas žanrā. Trīskārtīgs Oskara balvas kinomūzikā ieguvējs. Dzimis Ungārijā, no 1925. līdz 1931. gadam studēja mūziku un darbojās Leipcigā. No 1931. līdz 1935. gadam dzīvoja Francijā, no 1935. līdz 1940. gadam - Anglijā, bet vēlāk devās uz ASV, kur nodzīvoja līdz mūža galam. No 1946. gada - ASV pilsonis. Miklošs Roža sarakstījis mūziku gandrīz 100 kinofilmām. 1945. gadā ieguva Oskaru par mūziku Alfreda Hičkoka filmai "Apmātais", 1947. gadā - Džordža Kjūkora filmai A Double Life, bet 1959. gadā - par mūziku Viljama Vailera filmai "Ben-Hurs".