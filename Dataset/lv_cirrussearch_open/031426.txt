Hipotireoze (arī hipotireoīdisms) ir endokrīns traucējums, kas rodas vairogdziedzera hormonu deficīta rezultātā. Starp simptomiem minama, piemēram, aukstuma un noguruma sajūta, svara pieaugums. Bērniem hipotireoze var izraisīt augšanas kavēšanos, vēl var kavēties intelektuālā attīstība, ko smagākos gadījumos sauc par kretīnismu. Hipotireozes izplatītākais iemesls pasaulē ir nepietiekams joda daudzums uzturā. Valstīs, kuru iedzīvotāju uzturā ir pietiekams daudzums joda, biežākais hipotireozes iemesls ir hronisks autoimūns tireoidīts jeb Hašimoto tireoidīts. Mazāk izplatīti iemesli: iepriekšēja ārstēšana ar radioaktīvu jodu, hipotalāma vai hipofīzes dziedzera ievainojums, dažu zāļu lietojums, samazināta vairogdziedzera funkcija no dzimšanas brīža, iepriekš veikta vairogdziedzera operācija. Hipotireozes esamību, ja rodas aizdomas, var pārbaudīt asins analīzēs, mērot vairogdziedzera stimulējošā hormona (TSH) un tiroksīna līmeni. Rietumu valstīs hipotireoze ir 0,3—0,4% cilvēku, tiek uzskatīts, ka 4,3—8,5% cilvēku ir hipotireoze vieglā formā (normāls tiroksīna līmenis un paaugstināts TSH līmenis). Hipotireoze biežāk ir sievietēm, nekā vīriešiem. Ir zināms, ka hipotireoze veidojas arī suņiem, retos gadījumos ar to var saslimt arī kaķi un zirgi.