Rezultatīva piespēle hokejā ir rezultativitātes punkts, ko pieskaita ne vairāk kā diviem vārtus guvušās komandas spēlētājiem, kas pēdējie pirms vārtu guvēja pieskārušies ripai. Angļu valodā to sauc par assist, kas tiešā tulkojumā nozīmē "palīdzība", kas arī atbilst tās būtībai — parasti šis viens vai divi spēlētāji ir veikuši veiksmīgu piespēli, vārtu guvējam nodrošinot lielu vārtu gūšanas iespēju. Ja spēlētājs padod piespēli, un to pārķer pretinieks, bet pēc tam atkal atgūst pirmā spēlētāja komandas biedrs un gūst vārtus, pirmajam spēlētājam rezultatīva piespēle netiek pieskaitīta. Spēlētājs (vai spēlētāji), kas veikuši rezultatīvu piespēli, rezultātu tabulās tiek pierakstīti iekavās aiz vārtu guvēja. Daudzi spēlētāji, piemēram, Veins Greckis, Rons Frensiss, Rejs Burks un Sidnijs Krosbijs, ir pazīstami ne vien ar savu vārtu gūšanas prasmi, bet arī savām rezultatīvajām piespēlēm.