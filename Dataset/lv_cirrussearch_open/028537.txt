Arturs Gedvillo (dzimis 1904. gada 14. jūlijā (pēc citiem datiem 1904. gada 1. jūnijā), miris 1983. gada 5. maijā) bija Latvijas poļu tautības vieglatlēts. Dzimis Rīgā Kauņas guberņas Telšu pilsoņa poļa Jāzepa Gedvillo (1871—1910) un latvietes Dorotejas Apsalons (1876—1940) ģimenē. Izglītību ieguvis V. Olava komercskolā, ko beidzis 1925. gadā. No 1925. līdz 1927. gadam mācījies Latvijas Universitātes Tautsaimniecības un tiesību zinātņu fakultātes Ekonomikas nodaļā. Strādājis Valsts Zemes bankā par grāmatvedi no 1930. līdz 1944. gadam. Pārstāvējis sporta klubu "Marss", LSB. Piedalījies 1924. gada vasaras olimpiskajās spēlēs Parīzē, kur startējis 100 m distancē, nav pārvarējis priekšskrējienu, rezultāts nav ticis fiksēts. Sešas reizes kļuvis par Latvijas čempionu dažādās distancēs. 1924. gadā uzstādījis personisko rekordu 100 m distancē — 11,2 s. Apbalvots ar Triju Zvaigžņu ordeņa 1. šķiras goda zīmi 1937. gadā. 1939. gadā precējies ar Hertu Inu Gulmani, 3 bērni — Zigrīda Ināra, Ausma Rūta, Ēriks.