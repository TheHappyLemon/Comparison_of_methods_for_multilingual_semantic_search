Barnetas kauja (angļu: Battle of Barnet) bija kauja 15. gadsimta Anglijā Sarkanās un Baltās rozes karā. Kauja, kurā 1471. gada 14. aprīlī uz ziemeļiem no Londonas satikās Jorkas dinastijas piekritēji karaļa Eduarda IV vadībā un Lankasteru dinastijas piekritēji Vorikas grāfa, saukta "karaļu radītāja" (kingmaker) Ričarda Nevila vadībā. Lankasteri kaujā piedzīvoja zaudējumu, krita arī ietekmīgais Vorikas grāfs Nevils. Kopā ar tā paša gada 4. maija uzvaru Tjūksberijas kaujā Eduards IV nostiprinājās tronī. Eduarda uzvara nodrošināja jorkistiem 14 gadus Anglijas tronī.