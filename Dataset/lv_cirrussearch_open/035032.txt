Gvantanamo līča aizturēšanas nometne (angļu: Guantánamo Bay detention camp), arī Gvantanamo līča aizturēšanas centrs un Gvantanamo cietums ir Amerikas Savienoto Valstu militārais cietums, kas atrodas Kubas salā, Gvantanamo līcī esošajā Gvantanamo līča jūras kara bāzē. Kad 2002. gada janvārī nometni izveidoja, ASV Aizsardzības sekretārs Donalds Ramsfelds sacīja, ka tā paredzēta īpaši bīstamiem cilvēkiem, lai viņus nopratinātu un notiesātu. Patiesībā nometne ir kļuvusi par cietumu nenotiesātiem ieslodzītajiem. Gvantanamo cietumu atvēra ASV prezidenta Džordža V. Buša prezidentūras laikā kara pret terorismu ietvaros. Prezidents Baraks Obama to apņēmās slēgt, bet, kad 2016. gada februārī slēgšanu ierosināja republikāņu kontrolētajā kongresā, tas šo plānu noraidīja.