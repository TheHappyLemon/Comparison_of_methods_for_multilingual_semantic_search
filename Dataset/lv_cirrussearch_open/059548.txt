"Gosforda parks" (angļu: Gosford Park) ir 2001. gada Apvienotās Karalistes mistērijas filma, kuras režisors ir Roberts Oltmens. Filmā galvenās lomas atveido Arilīna Etkinsa, Bobs Balabans, Alans Beitss, Čārlzs Denss, Stīvens Frajs, Maikls Gembons, Ričards Grānts, Dereks Džakobi, Kellija Makdonalda, Helēna Mirena, Džeremijs Nortems, Klaivs Ouens, Raiens Filipe, Megija Smita, Kristīna Skota Tomasa un Emilija Votsone. Filmas darbība norisinās 1932. gadā. Sers Viljams Makordls un lēdija Silvija ielūdz savus bagātos radus un draugus uz viesībām un medībām lielā muižā. Kad pēc vakariņām notiek slepkavība, ikviens no varoņiem kļūst par aizdomās turamo. "Gosforda parka" pirmizrāde notika 2001. gada 7. novembrī. Tā bija finansiāli veiksmīga, nopelnot 87,8 miljonus ASV dolārus, padarot to par otro ienesīgāko Oltmena filmu pēc "Lazaretes" (MASH, 1970). Filma bija kritiķu augstu novērtēta, tā saņēma Amerikas Kinoakadēmijas balvu par labāko oriģinālscenāriju. Kopumā filma tika nominēta septiņām Kinoakadēmijas balvām, tai skaitā labākā filma, labākais režisors un labākā aktrise otrā plāna lomā gan Mirenai, gan Smitai. "Gosforda parks" tika nominēts arī deviņām BAFTA kino balvām.