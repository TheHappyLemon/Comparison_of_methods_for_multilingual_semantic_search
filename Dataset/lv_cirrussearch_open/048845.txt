Mārdžerija Boultone (angļu: Marjorie Boulton; dzimusi 1924. gada 7. maijā, mirusi 2017. gada 30. augustā) bija britu rakstniece un dzejniece, kas rakstīja angļu un esperanto valodās. M. Boultone mācījusies Somervilas koledžā, Oksfordā. Viņas pasniedzēju vidū bija Klaivs Steiplss Lūiss un Džons Ronalds Rūels Tolkīns. 2008. gadā viņa bija kandidāte uz Nobela prēmiju literatūrā. Plaši pazīstama kā esperantiste. 1960. gadā tika izdota viņas sarakstītā esperanto radītāja Ludvika Zāmenhofa biogrāfija angļu valodā Zamenhof: Creator of Esperanto. 1962. gadā grāmata iznāca arī esperanto valodā. Boultone ir bijusi esperanto organizāciju Kat-amikaro un ODES prezidente. Pirmais dzejoļu krājums esperanto valodā Kontralte iznāca 1955. gadā. Boultone ir arī autore grāmatu sērijai angļu valodā par literārajiem pētījumiem: The Anatomy of Poetry (1953), The Anatomy of Prose (1954), The Anatomy of Drama (1960), The Anatomy of Language (1968), The Anatomy of the Novel (1975) un The Anatomy of Literary Studies (1980). Mirusi 2017. gada 30. augustā, 93 gadu vecumā.