Viljams Batlers Jeitss (angļu: William Butler Yeats; dzimis 1865. gada 13. jūnijā, miris 1939. gada 28. janvārī) bija īru dzejnieks un dramaturgs, viens no nozīmīgākajiem angļu valodā rakstošajiem autoriem 20. gadsimtā. 1923. gadā Jeitss saņēma Nobela prēmiju literatūrā. Jeitsa agrīnā daiļrade piederīga romantisma literatūrai. Pēc iepazīšanās ar modernisma dzejniekiem (piemēram, Ezru Paundu) un iesaistīšanās politikā viņa darbos ienāca modernisma iezīmes. Latviešu valodā V.B. Jeitsa dzeju atdzejojuši Eriks Ādamsons, Andrejs Johansons, Fricis Dziesma un Hermanis Marģers Majevskis. 2015. gadā izdota pirmā Jeitsa dzejas izlase latviešu valodā "Baltie putni", kur līdzās senākiem atdzejojumiem ir arī mūsdienu dzejnieku latviskojumi.