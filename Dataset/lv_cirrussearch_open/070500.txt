Republikānisms ir neatkarīgas pašpārvaldes ideoloģija, kas ir republikāniskās konstitucionālās iekārtas jeb valsts kā republikas pārvaldes pamats. Plašākā nozīmē republikānisms balstās uz politisko sistēmu, kas aizsargā plašas ievēlēšanas iespējas un likuma varu, ko nevar patvaļīgi ignorēt neviens no pilsoņiem, prezidents, valdība vai karalis, jo republikāniskā likumdošana ir balstīta uz pilsoņu gribas tiešu izpausmi. Viena no ideoloģijas izpausmēm ir referendums. Mūsdienu republikānisma iezīme ir arī brīvas vēlēšanas. Saskaņā ar Džona Adamsa formulējumu, "republika ir izveidota, lai būtu tiesību, nevis cilvēku valsts."