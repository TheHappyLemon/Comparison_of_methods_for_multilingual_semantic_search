Zabžes "Gornik" (poļu: Górnik Zabrze) ir Polijas futbola klubs, kurš pārstāv Zabžes pilsētu. Zabže bija svarīgs ogļu ieguves rajons; vārds "górnik" nozīmē "kalnracis". Pašlaik spēlē Polijas futbola čempionāta augstākajā līgā Ekstraklasa, mājas spēles aizvada Ernesta Pohla stadionā. Komanda ir 14 reizes kļuvusi par Polijas čempioniem un 6 reizes ieguvusi Polijas kausu. Lielākais panākums Eiropas klubu turnīros ir iekļūšana UEFA Kausu ieguvēju kausa finālā (1970. gadā), kur ar 1—2 piekāpās Mančestras "City". Komandu ir pārstāvējuši Latvijas futbolisti Māris Smirnovs (2007–2009), Pāvels Šteinbors (2013–2015) un Mārcis Ošs (2016).