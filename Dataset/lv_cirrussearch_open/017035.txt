AZ, akronīms no Alkmaar Zaanstreek, ir profesionāls futbola klubs no Alkmāras pilsētas Nīderlandē, dibināts 1967. gadā, apvienojoties klubiem Alkmaar '54 un FC Zaanstreek. Pašlaik spēlē Nīderlandes futbola augstākajā līgā Eredivisie, mājas spēles aizvada AFAS stadionā, kur ir 17 023 skatītāju vietas. AZ futbolisti ir divas reizes kļuvuši par Nīderlandes čempioniem, kā arī četras reizes izcīnījuši Nīderlandes (KNVB) kausu. Lielākais panākums Eiropas klubu turnīros ir iekļūšana 1980.—1981. gada sezonas UEFA kausa finālā, kur ar 4—5 divu spēļu summā piekāpās Anglijas klubam Ipswich Town. 2004.—2005. gada sezonā komanda iekļuva UEFA kausa pusfinālā.