IAAF Slavas zāle ir Starptautiskās Vieglatlētikas federācijas 2012. gadā izveidota slavas zāle. Katru gadu Slavas zālē tiek uzņemti jauni biedri. 2014. gadā Slavas zālē tika uzņemts pirmais latvietis — šķēpa metējs Jānis Lūsis. Sākotnējie uzņemšanas kritēriji bija vismaz divas zelta medaļas olimpiskajās spēlēs vai Pasaules čempionātā, vismaz viens Pasaules rekords un karjeras beigšana pirms vismaz desmit gadiem. Vēlāk šie kritēriji tika paplašināti, iekļaujot punktu, ka Slavas zālē uzņemami arī vieglatlēti, kam bijusi "sevišķa ietekme uz [vieglatlētikas] sportu".