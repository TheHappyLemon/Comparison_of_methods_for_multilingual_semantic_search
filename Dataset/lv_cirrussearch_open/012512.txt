Alfa Romeo Automobiles S.p.A. ir Itālijas autobūves uzņēmums, kas ir bāzēts Turīnā, Itālijā. Tas tika dibināts kā A.L.F.A. 1910. gada 24. jūnijā Milānā. Kopš 1911. gada uzņēmums ir iesaistījies sacīkšu auto ražošanā, kā arī tam ir dārgu sporta auto ražošanas reputācija. Uzņēmuma īpašnieks laikā no 1932. līdz 1986. gadam bija Itālijas uzņēmums Istituto per la Ricostruzione Industriale. 1986. gadā to pārdeva Fiat. 2007. gadā Fiat reorganizēja savu organizatorisko struktūru, un Alfa Romeo kļuva par Fiat Group Automobiles S.p.A. meitas uzņēmumu Alfa Romeo Automobiles S.p.A. 2014. gadā mātes uzņēmums apvienojās ar ASV autobūvētāju Chrysler, izveidojot Fiat Chrysler Automobiles, un Alfa Romeo palika FCA Italy pārvaldībā. 2021. gada 16. janvārī tika pabeigta Fiat Chrysler Automobiles apvienošanās ar Francijas Groupe PSA, un Alfa Romeo nonāca apvienotā uzņēmuma Stellantis pakļautībā.