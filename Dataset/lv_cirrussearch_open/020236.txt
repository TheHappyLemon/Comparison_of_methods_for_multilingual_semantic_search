Huankarlosa I (spāņu: Base Antártica Española Juan Carlos I) ir Spānijas vasaras polārstacija Antarktikā. Izvietojusies Livingstona salas dienvidu piekrastē Hērda pussalā Sautbeja krastā Dienvidšetlendas salās. Stacija izveidota 1988. gada 8. janvārī kā pirmā Spānijas pētniecības bāze Antarktikā, nosaukta par godu Spānijas karalim Huanam Karlosam I. Stacijas kopējā telpu platība ir 2150 m², tajā vienlaicīgi var uzturēties līdz 50 personām. Tā funkcionē tikai polārajās vasarās no novembra līdz martam. Pie stacijas pieder arī Baijersas lauka nometne Livingstona salas rietumos. Galvenās pētniecības jomas ir glacioloģija, meteoroloģija, bioloģija, tās koordinē Spānijas Nacionālā Antarktīdas izpētes programma (Programa Nacional de Investigación en la Antártida; PNIA).