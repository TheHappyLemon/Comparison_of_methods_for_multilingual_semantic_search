Eimija Lū Adamsa (angļu: Amy Lou Adams; dzimusi 1974. gada 20. augustā Vičencā, Itālijā) ir amerikāņu aktrise un dziedātāja. Viņas pirmā loma bija 1999. gada melnajā komēdijā "Neiedomājami skaista". Pēc filmēšanās dažādās mazāk zināmās filmās, viņa 2002. gadā piedalījās filmas "Noķer mani, ja vari" filmēšanā. Par lomu 2005. gada filmā Junebug viņa saņēma kritiķu pozitīvu novērtējumu un Amerikas Kinoakadēmijas balvas nomināciju kā labākā otrā plāna aktrise. 2007. gadā Adamsa filmējās filmā "Noburtā", par ko saņēma Zelta globusa nomināciju. Otro Amerikas Kinoakadēmijas un Zelta globusa nomināciju viņa saņēma par lomu 2008. gada filmā "Šaubas". Savukārt abu balvu trešo nomināciju E. Adamsa saņēma par lomu "Cīnītājs". Attēloja Luisu Leinu filmās "Tērauda vīrs" (2013) un "Betmens pret Supermenu: Taisnības rītausma" (2016). Par lomām filmās "Amerikāņu afēra" (2013) un "Lielās acis" (2014) Adamsa ieguvusi divas Zelta globusa balvas. Sešas reizes nominēta Amerikas Kinoakadēmijas balvai: par filmām Junebug (2005), "Šaubas" (2008), "Cīnītājs" (2010), "Pavēlnieks" (2012), "Amerikāņu afēra" (2013), "Vara" (2018).