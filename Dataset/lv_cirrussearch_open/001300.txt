"Lielās mammas māja 2" (angļu: Big Momma's House 2) ir 2006. gada ASV kinokomēdija, kas ir turpinājums filmai "Lielās mammas māja" (2000) un otrā filma "Lielās mammas" filmu sērijā. Filmas režisors ir Džons Vaitsels. Galvenā lomā ir Mārtins Lorenss, kas atveido FIB aģentu Malkolmu Tērneru, pārējās lomās filmējās Nia Longa, Zekerijs Līvajs, Marks Mozess, Emīlija Protektera, Keta Deningsa un Hloja Greisa Moreca. Tāpat kā filmas iepriekšējā daļa, arī šī filma saņēma lielākoties negatīvas kritiķu atsauksmes. Salīdzinot ar pirmajā daļā pieaugušajiem paredzēto saturu, šī ir ģimenēm draudzīgāka filma. Filmas pirmizrāde notika 2006. gada 27. janvārī. Neskatoties uz sliktajām kritiķu atsauksmēm šī daļa arī bija komerciāli veiksmīga visā pasaulē nopelnot vairāk nekā 141 miljonu ASV dolāru pie 40 miljonu budžeta. Nākamā filmu sērijas daļa "Lielās mammas: Kāds tēvs, tāds dēls" (Big Mommas: Like Father, Like Son) tika izdota 2011. gada 18. februārī.