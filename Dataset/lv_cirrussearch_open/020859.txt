Roderiks Deivids "Rods" Stjuarts (angļu: Roderick David "Rod" Stewart; dzimis 1945. gada 10. janvārī) ir britu dziedātājs, dziesmu autors. Ar pārdotiem vairāk nekā 100 miljoniem ierakstu visā pasaulē viņš ir viens no vislabāk pārdotajiem māksliniekiem. Karjeru sācis 1960. gadu sākumā, kļuva populārs ar grupu The Jeff Beck Group un vēlāk ar Faces. 1969. gadā uzsāka solokarjeru ar debijas studijas albumu An Old Raincoat Won't Ever Let You Down, kas ASV tika izdots ar nosaukumu The Rod Stewart Album. Kopumā karjeras laikā izdevis 29 solo studijas albumus, trīs koncertierakstu albumus, 13 labāko dziesmu izlases un vairāk nekā 100 singlus. Apvienotajā Karalistē seši viņa albumi pēc kārtas ierindojās valsts topa pirmajā vietā, 31 singls ierindojās topa pirmajā desmitniekā (seši sasniedza 1. vietu). ASV topu pirmajā desmitniekā ierindojās 16 singli, četri ierindojās Billboard Hot 100 topa pirmajā vietā. Divas reizes uzņemts rokenrola slavas zālē: 1994. gadā kā solomākslinieks, 2012. gadā kā grupas Faces dalībnieks. 2005. gadā saņēmis Grammy balvu. Billboard 2008. gadā ierindoja Stjuartu 100 visu laiku izcilāko mākslinieku saraksta 17. vietā. Rolling Stone savā 100 visu laiku izcilāko dziedātāju sarakstā viņu ierindoja 59. vietā.