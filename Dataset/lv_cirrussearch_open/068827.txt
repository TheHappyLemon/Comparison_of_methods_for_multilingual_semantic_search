Tamperes katedrāle (somu: Tampereen tuomiokirkko, zviedru: Tammerfors domkyrk) ir 1907. gadā uzcelta Somijas Evaņģēliski luteriskās baznīcas katedrāle, kas atrodas Somijas dienvidos, Tamperes pilsētā. 1554. gadā dibinātās Tamperes diecēzes galvenā baznīca. Baznīca celta no 1902. līdz 1907. gadam nacionālā romantisma stilā pēc arhitekta Larsa Sonka (Lars Sonck, 1870 – 1956) projekta. Katedrāle pazīstama ar freskām tās interjerā, kuras radījis simbolisma mākslinieks Hugo Simbergs (Hugo Simberg, 1873 – 1917). Baznīcas freskas savulaik izraisīja kritiku no sabiedrības, sevišķi sarkanas čūskas attēls baznīcas velves virsotnē. Katedrālē atrodas arī viens no pazīstamākajiem Somijas mākslas darbiem - Ievainotais eņģelis (Haavoittunut enkeli). 1923. gadā baznīca kļuva par katedrāli, kad diecēzes centrs tika pārcelts no Porvo, tur nodibinoties atsevišķai zviedru diecēzei. Freska "Ievainotais eņģelis" Freska "Nāves dārzs" (Kuoleman puutarha)