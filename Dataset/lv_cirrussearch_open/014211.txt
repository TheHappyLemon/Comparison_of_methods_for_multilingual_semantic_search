Nikolass Džons Kolisons (angļu: Nicholas John Collison; dzimis 1980. gada 26. oktobrī) ir amerikāņu basketbolists, spēlē spēka uzbrucēja un centra pozīcijās. Pašlaik (2013) pārstāv NBA klubu Oklahomasitijas "Thunder", kurā aizvadījis visu profesionāļa karjeru. Izglītību ieguvis Kanzasas universitātē, pārstāvējis universitātes basketbola komandu "Jayhawks". Divas reizes sasniedzis Final Four turnīra stadiju, universitātes karjeru noslēdza kā visu laiku rezultatīvākais Big 12 konferences spēlētājs. 2003. gada NBA draftā viņu Sietlas "SuperSonics" izraudzījās ar kopējo 12. kārtas numuru. Tomēr viņš izlaida visu 2003.—2004. gada sezonu abu plecu savainojuma dēļ. Viņš ar Kevinu Durantu ir vienīgie pašreizējie "Thunder" spēlētāji, kas aizvadījuši spēles arī tā priekšgājēja "SuperSonics" sastāvā. Individuāli veiksmīgākā sezona N. Kolisonam bija 2007.—2008. gada sezona, kad vidēji spēlē guva 9,8 punktus.