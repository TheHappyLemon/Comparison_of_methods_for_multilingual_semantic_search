Jaroslava (poļu: Jarosław) ir pilsēta Polijā, Piekarpatu vojevodistē, uz austrumiem no Žešovas pie Sanas upes. Pilsēta bagāta ar arhitektūras un kultūras pieminekļiem. Viduslaikos triju reliģiju un kultūru - (poļu, ukraiņu un ebreju) centrs. Pilsētu 11. gadsimtā dibināja Kijevas lielkņazs Jaroslavs Vladimirovičs, saukts Gudrais (Ярослав Владимирович, ap 978-1054). Pilsēta uzplauka 16. un 17. gadsimtā, kad tā bija ievērojams tirdzniecības centrs. 1574. gadā šeit tika atvērta jezuītu mācību iestāde. Turpmākie kari (Moldāvijas magnātu kari, Plūdi, Lielais Ziemeļu karš) iedragāja pilsētas labklājību. No 1772. gada līdz Polijas valsts atdzimšanai 1918. gadā Jaroslava atradās Austrijas sastāvā. Pilsētas pievārtē dzimis poļu dzejnieks Aleksandrs Fredro (Aleksander Fredro, 1793- 1876).