Semjuels Frederiks "Sems" Smits (angļu: Samuel Frederick "Sam" Smith; dzimis 1992. gada 19. maijā) ir angļu dziedātājs, dziesmu autors. Kļuva pazīstams 2012. gada oktobrī, kad piedalījās Disclosure grupas dziesmas Latch ierakstā. Nākamajā gadā piedalījās Naughty Boy dziesmas La La La ierakstā — šī dziesma ierindojās Apvienotās Karalistes singlu topa pirmajā vietā. 2013. gada decembrī tika nominēts Brit Critics' Choice Award balvai un iekļauts BBC Sound of 2014 aptaujā — uzvarēja abos gadījumos. 2014. gada maijā izdeva debijas studijas albumu In the Lonely Hour. Panākumus guvušas arī citas albuma dziesmas: Money on My Mind, Stay with Me, I'm Not the Only One, Like I Can. 2014. gada decembrī tika nominēts Grammy balvai sešās nominācijās, uzvarēja četrās: kā labākajais jaunais mākslinieks, In the Lonely Hour tika atzīts par gada labāko popmūzikas albumu, Stay with Me — gada ierakstu un gada dziesmu. 2015. gada oktobrī izdotais dziesmas Writing's on the Wall singls Džeimsa Bonda filmai "007: SPEKTRS" kļuva par pirmo vadošo Bonda filmas dziesmu, kas sasniegusi pirmo vietu Apvienotās Karalistes singlu topā. Par šo dziesmu Smits (kopā ar Džimiju Neipsu) ieguva Amerikas Kinoakadēmijas balvu kategorijā "Labākā dziesma".