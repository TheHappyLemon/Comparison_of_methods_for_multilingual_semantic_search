Luiss Alverto Svaress Diass (spāņu: Luis Alberto Suárez Díaz, izrunā: [ˈlwiz 'swares]; dzimis 1987. gada 24. janvārī Salto, Urugvajā) ir profesionāls urugvajiešu futbolists, spēlē uzbrucēja pozīcijā, Urugvajas izlases dalībnieks. Kopš 2024. gada Svaress spēlē MLS komandā Maiami "Inter". Viņa vecākais brālis Paolo Svaress arī ir profesionāls futbolists. 2005. gadā viņš uzsāka profesionāļa karjeru Urugvajas klubā Nacional. Vēlāk spēlējis Nīderlandes klubu Groningen un Ajax sastāvos. Pēdējās divas sezonas Ajax klubā urugvajietis bija vienības kapteinis. 2010. gadā L. Svaress tika atzīts par gada labāko futbolistu Nīderlandē, lielā mērā pateicoties 35 gūtajiem vārtiem čempionātā (sezonas līderis). 2011. gadā viņš pievienojās Anglijas Premjerlīgas klubam Liverpool. Urugvajas izlases sastāvā L. Svaress ir uzvarējis 2011 Copa América turnīrā, izlases labā viņš guva četrus vārtus un tika atzīts par turnīra vērtīgāko spēlētāju (MVP). Svaress piedalījās 2014. gada Pasaules kausa grupu turnīrā, taču pēc spēles ar Itālijas izlasi saņēma četru mēnešu diskvalifikāciju par košanu Itālijas valstsvienības aizsargam Džordžo Kjelīni. 2014. gada jūlijā Svaress pievienojās Spānijas Pirmās divīzijas klubam FC Barcelona. Barcelona sastāvā Svaress izcīnīja četrus La Liga titulus un vienu UEFA Čempionu līgas kausu. 2020. gadā Svaress pameta Barselonu un pievienojās Madrides "Atletico".