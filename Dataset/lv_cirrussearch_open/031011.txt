Gastroenterīts ir kuņģa un tievās zarnas iekaisuma slimība. Visbiežāk tas ir akūtā, dažkārt — hroniskā formā. Tas izraisa vemšanu, caureju, sāpes vēderā un krampjus. Lai gan gastroenterītam nav saistības ar gripu, to sauc arī par vēdera un kuņģa gripu. Bērniem gastroenterītu parasti izraisa rota vīruss, pieaugušajiem biežāks izraisītājs ir norovīruss un Campylobacter baktērija. Retāk to izraisa citas baktērijas (vai to toksīni) un parazīti. Transmisija var rasties, ēdot nepareizi sagatavotu pārtiku vai pēc tuva kontakta ar personu, kas ir inficējusies ar vīrusu. Novērst saslimšanu var ar tīra dzeramā ūdens lietošanu, roku mazgāšanu ar ziepēm, bērna barošanu ar krūti. Visiem bērniem ir ieteicama vakcīna pret rota vīrusu. Galvenais ārstēšanas veids ir pietiekama daudzuma šķidruma uzņemšana. Vieglos un vidēji smagos gadījumos var lietot ūdens, sāļu un cukura sajaukumu. Tiek ieteikts turpināt barot ar krūti tos, kas tādā veidā jau tikuši baroti. Parasti nav ieteicamas antibiotikas. Gastroenterīts parasti ir bērniem un jaunattīstības valstīs dzīvojošajiem. Gadā ir apmēram 3—5 miljardi saslimšanas gadījumu, no slimības ik gadu mirst vidēji 1,4 miljoni cilvēku.