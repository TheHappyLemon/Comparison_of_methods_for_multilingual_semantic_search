Shinkansen (japāņu: 新幹線, izrunā: [ɕiŋkaꜜɰ̃seɴ] — ‘Jaunā maģistrālā līnija’) ir ātrvilcienu sistēma Japānā, kas savieno Japānas galvaspilsētu Tokiju ar citiem valsts reģioniem. Kopš 1987. gada Shinkansen operators ir Jeiāru Gurūpu (Japānas Dzelzceļa grupa, JR Group). Pirmo ātrvilcienu līniju 1964. gada 1. oktobrī atklāja starp Tokiju un Osaku, gatavojoties Tokijas olimpiskajām spēlēm. Tā bija arī pirmā ātrvilcienu līnija pasaulē. Tikai 1981. gadā Francijā tika izveidota nākamā ātrvilcienu sistēma — Train à Grande Vitesse. 2020. gadā Shinkansen līniju kopgarums sasniedza 2765 km.