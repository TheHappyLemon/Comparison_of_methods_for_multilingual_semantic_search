"Aplaupīšana" (angļu: The Bank Job) ir 2008. gada ASV, Apvienotās Karalistes un Austrālijas trillera filma, kuras režisors ir Rodžers Donaldsons. Filmā galvenās lomas atveido Džeisons Steitems un Safrona Berousa. Filma balstīta uz 1971. gada bankas depozīta seifu aplaupīšanu Londonā. Filmas producenti apgalvoja, ka stāstu par aplaupīšanu neļāva 1971. gadā izstāstīt īpašs valdības rīkojums, lai aizsargātu ievērojamu karaliskās ģimenes locekli. Pēc producentu teiktā, filma paredzēta, lai pirmo reizi atklātu patiesību, lai gan filmā ir arī vairāki izdomāti elementi. Filmas "Aplaupīšana" pirmizrāde notika 2008. gada 19. februārī un to izplatīja Lionsgate. Filma nopelnīja 66 miljonus ASV dolāru un saņēma pozitīvas kritiķu atsauksmes. Tīmekļa vietnē Rotten Tomatoes filmai ir 80% vērtējums.