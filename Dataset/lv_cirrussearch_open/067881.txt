"Dieva pilsēta" (portugāļu: Cidade de Deus) ir 2002. gada Brazīlijas episka kriminālfilma, kuras režisori ir Fernandu Meireliss un Katja Lunda. Filmā galvenās lomas atveido Ališandri Rodrigiss, Leandru Firminu, Alisi Braga, Žonatans Hagesens, Felipi Hagesens, Duglass Silva, Daniels Zetels un Seu Žorži. Filma ir adaptācija 1997. gada Paulu Linsa tāda paša nosaukuma romānam, un daļēji balstīta uz patiesiem notikumiem. Filma stāsta par organizētās noziedzības plaukumu Riodežaneiro priekšpilsētā "Dieva pilsētā" starp 1960. gadu beigām un 1980. gadu sākumu. Filmas "Dieva pilsēta" pirmizrāde notika 2002. gada 18. maijā Kannu kinofestivālā. Filma saņēma pozitīvas kritiķu atsauksmes un to nominēja četrām Amerikas Kinoakadēmijas balvām kategorijās "Labākais režisors", "Labākais operatora darbs", "Labākais adaptētais scenārijs" un "Labākā montāža". Vairāku kritiķu vērtējumā "Dieva pilsēta" ir atzīta gan par vienu no 21. gadsimta labākajām filmām, gan par vienu no visu laiku labākajām filmām vispār. Tīmekļa vietnē Rotten Tomatoes filmai ir 91% vērtējums.