Latvijas putnu sugu sarakstā ir uzskaitītas Latvijā savvaļā sastopamās putnu sugas, kā arī dota īsa informācija par to sastopamības biežumu (īpaši retajām sugām), statusu, kā arī ligzdošanas un ziemošanas statusu. Īpaši atzīmētas sugas, kas Latvijā novērotas, bet nav pilnvērtīgi iekļautas sugu sarakstā, jo ir šaubas par to izcelsmes vai ieceļošanas dabisko veidu. Nacionālajos sugu sarakstos tiek iekļautas sauszemes un jūras teritorijā konstatētās sugas. Saskaņā ar senāko Latvijas putnu faunas informācijas interneta vietni Putni.lv (tajā uzturētais sugu saraksts tiek uzskatīts par autoritatīvāko) šobrīd Latvijā savvaļā ir novēroti 375 sugu putni. Jaunākā suga sarakstā ir 2022. gada 14. maijā Engures-Ķesterciema piekrastē nofotografētā Amerikas melnā pīle (Melanitta americana). 2022. gadā pirmo reizi Latvijas putnu sugu sarakstā iekļauti arī gredzenpīle (Aythya collaris), kas novērota Sātiņu dīķos 14. aprīlī, un svītrainais ērglis (Aquila fasciata), kurš gan nav ticis novērots, bet ar satelītraidītāju aprīkots putns aprīļa sākumā pārlidojis Latvijai. Arī 2021. gadā Latvijas sugu sarakstam tika pievienotas trīs jaunas sugas: Sibīrijas čakstīte (Saxicola maurus), garknābja šņibītis (Calidris tenuirostris) un melnplecu klija (Elanus caeruleus).