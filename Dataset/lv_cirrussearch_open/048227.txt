Grieķija piedalījās 2016. gada vasaras olimpiskajās spēlēs, kas notika Riodežaneiro, Brazīlijā no 2016. gada 5. līdz 21. augustam. Grieķija ir viena no tām pasaules valstim, kas ir piedalījusies pilnīgi visās vasaras olimpiskajās spēlēs. Pēc olimpisko spēļu tradīcijas Grieķijas sportisti 2016. gada Riodežaneiro spēļu atklāšanas ceremonijā Marakanas stadionā iegāja kā pirmie. Šajās spēlēs Grieķijas olimpisko komandu veidoja 93 sportisti (56 vīrieši un 37 sievietes), startējot 15 olimpiskajos sporta veidos. Šī bija mazākā Grieķijas olimpiskā komanda kopš 1992. gada Barselonas olimpiskajām spēlēm. Visvairāk Grieķijas komandas pārstāvju piedalījās ūdens sporta veidos, kopumā 29 sportisti (14 — peldēšanā, 2 — sinhronajā peldēšanā un 13 sportisti ūdenspolo vīriešu sacensībās). Pa vienam sportistam no Grieķijas piedalījās loka šaušanā, kalnu, treka un šosejas riteņbraukšanā, galda tenisā, svarcelšanā un cīņas sportā. Grieķijas komandas sastāvā bija 36 olimpisko spēļu dalībnieki, kas jau iepriekš bija piedalījušies olimpiskajās spēlēs. Komandas vecākā dalībniece bija loka šāvēja Evangelija Psara (42 gadi), savukārt garo distanču peldētājam Spiridonam Janniotisam šīs bija piektās olimpiskās spēles. Pieciem sportistiem šīs bija ceturtās olimpiskās spēles, kurās tie piedalījušies (galda tenists Panagiotiss Gioniss, vingrotājs Vlasioss Marass, džudists Iliass Iliadiss un burātāji Sofija Bekatoru un Mihails Pateniotiss). Šajās olimpiskajās spēlēs Grieķijas karogu atklāšanas ceremonijā nesa burātāja Sofija Bekatoru, savukārt noslēguma ceremonijā vieglatlēte Ekaterini Stefanidi.