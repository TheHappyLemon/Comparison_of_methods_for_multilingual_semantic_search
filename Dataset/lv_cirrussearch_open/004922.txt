2010. gada NBA izslēgšanas spēles bija turnīrs pēc 2009.—2010. gada NBA regulārās sezonas beigām. Izslēgšanas spēles sākās 2010. gada 17. aprīlī. Izslēgšnas spēlēs piedalījās astoņas komandas no katras konferences, kas bija iekļuvušas savas konferences astoņu labāko komandu skaitā. Klīvlendas "Cavaliers" bija veiksmīgākā komanda regulārajā sezonā, tādējādi viņi ieguva mājas spēļu priekšrocības visām turnīra kārtām. "Cavaliers" otro gadu pēc kārtas triumfēja Centrālajā divīzijā. Regulārās sezonas uzvarētājas titulu komanda nodrošināja 5. aprīlī. "Cavaliers" izkrišana no cīņas par NBA čempiontitulu otrajā kārtā pret Bostonas "Celtics" bija sliktākais rādītājs regulārās sezonas labākajai komandai pēc Dalasas "Mavericks" zaudējuma 2007. gada izslēgšanas spēļu pirmajā kārtā Goldensteitas "Warriors". Abu konferenču čempioni, Bostonas "Celtics" un Losandželosas "Lakers", tikās 2010. gada NBA finālsērijā.