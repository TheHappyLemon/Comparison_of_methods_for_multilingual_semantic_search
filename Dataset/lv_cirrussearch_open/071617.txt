Natasja Aglaja Kinska (vācu: Nastassja Aglaia Kinski; dzimusi 1961. gada 24. janvārī) ir vācu aktrise un bijusī modele, piedalījusies vairāk nekā 60 Eiropas un ASV filmās. Kļuvusi pazīstama ar galveno lomu itāļu filmā Così come sei (1978), kur spēlējusi kopā ar Marčello Mastrojanni. Par lomu Romana Polaņska filmā "Tesa" (Tess, 1979) saņēmusi Zelta globusa balvu kategorijā "Gada labākā debija — aktrise". Atveidojusi lomas arī tādās filmās kā "Aplamā kustība" (Falsche Bewegung, 1975), To the Devil a Daughter (1976), One from the Heart (1981), Cat People (1982), "Parīze, Teksasa" (1984), The Hotel New Hampshire (1984), Revolution (1985), "Tik tālu, tik tuvu" (In weiter Ferne, so nah!, 1993), "Tēva diena" (Fathers' Day, 1997), "Vienas nakts romāns" (One Night Stand, 1997), "Tavi draugi un kaimiņi" (Your Friends & Neighbors, 1998) un "Amerikāņu rapsodija" (2001). Natasja Kinska ir aktiera Klausa Kinska meita.