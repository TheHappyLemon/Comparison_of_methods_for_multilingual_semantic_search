Panevēžas Kristus Karaļa katedrāle (lietuviešu: Panevėžio Kristaus Karaliaus katedra) ir Romas katoļu katedrāle, kas atrodas Lietuvas pilsētā Panevēžā. Panevēžas diecēzes katedrāle, nacionālās nozīmes Lietuvas valsts kultūras piemineklis (unikālais kods — 4705). 1860. gadā Žemaitijas bīskaps Motejs Valančs (Motiejus Valančius) usāka jaunas Panevēžas baznīcas priekšdarbus, tomēr pēc Janvāra sacelšanās apspiešanas cara valdība aizliedza jaunu katoļu baznīcu celtniecību un latīņu druku, reģionā tika slēgta arī liela daļa no katoļu klosteriem. Atļauja jaunas baznīcas celtniecībai tika saņemta 1904. gadā. Celtniecība tika uzsākta 1908. gadā, bet līdz ar Pirmā pasaules kara sākumu tā tika pārtraukta. 1926. gadā pāvests Pijs XI izveidoja Panevēžas bīskapiju un baznīcas celtniecība tika atjaunota. Baznīca tika uzcelta historisma stilā, tās arhitekts ir Romāns Steikūns (Romanas Steikūnas). 1933. gadā katedrāli konsekrēja Kauņas arhibīskaps, iekštelpu iekārtošana norisinājās līdz 1939. gadam. Interjeru viedojis Rīgā dzimušais Vilhelma Purvīša skolnieks Povils Puzins (Povilas Puzinas, 1907 – 1967). Sānu altāris