Frics Cvikijs (dzimis 1898. gada 14. februārī Varnā, Bulgārijā, miris 1974. gada 8. februārī Pasadīnā, Kalifornijā, ASV) bija šveiciešu-amerikāņu astronoms. Lielāko savas dzīves daļu viņš strādāja Kalifornijas Tehnoloģiju institūtā Amerikas Savienotajās Valstīs. 1933. gadā, vērojot Berenikes Matu galaktiku kopu, Cvikijs pamanīja kādu anomāliju. Spožā matērija rotēja ātrāk, nekā to paredzēja aprēķini, balstoties uz matērijas masu. Cvikijs pirmais izsecināja, ka pastāv tumšā matērija, raksturojot to kā dunkle (kalt) Materie.