Karloss Sezars Salvadors Arana Kastanjeda (angļu: Carlos Castaneda, spāņu: Carlos César Salvador Arana Castañeda; dzimis 1925. gada 25. decembrī, miris 1998. gada 29. aprīlī) bija peruāņu (vai brazīliešu) izcelsmes amerikāņu rakstnieks un antropologs. Popularitāti ieguva ar pirmajā personā sarakstītu grāmatu ciklu, kurā aprakstījis Meksikas indiāņu šamanisma praksi un ar to saistīto pasaules uzskatu. Antropologi Kastanjedas darbus uzskata par daiļliteratūru. Būtiskas Kastanjedas biogrāfijas detaļas ir neskaidras, jo rakstnieks, saskaņā ar savos darbos aprakstīto šamanisma praksi, tās ir apzināti slēpis vai izmainījis. Karlosa Kastanjedas grāmatas ir tulkotas vismaz 17 valodās un ir pārdoti ap 28 miljoni to eksemplāru.