Rumānija piedalījās 2016. gada vasaras olimpiskajās spēlēs, kas notika Riodežaneiro, Brazīlijā no 2016. gada 5. līdz 21. augustam. Šīs ir Rumānijas 21. vasaras olimpiskās spēles, kopš tās pirmās dalības 1900. gada Parīzes spēlēs (oficiāli debitēja 1924. gada Parīzes spēlēs). 2016. gada vasaras olimpiskajās spēlēs Rumāniju pārstāvēja 96 sportisti (34 vīrieši un 62 sievietes), kuri startēja 14 olimpiskajos sporta veidos. Šī bija mazākā Rumānijas olimpiskā komanda kopš 1988. gada. Ceturto reizi kopš Rumānijas dalības olimpiskajās spēlēs komandā bija vairāk sieviešu nekā vīriešu, sportistu. Lielais sieviešu skaits Rumānijas komandā bija saistīts ar sieviešu rokasbumbas izlases dalību. Kā arī salīdzinot ar iepriekšējām spēlēm, bija vairāk sieviešu-sportistu vieglatlētikā un airēšanā. Pirmo reizi kopš 1968. gada Rumānija nebija pārstāvēta mākslas vingrošanā komandām, kā arī pirmo reizi 40 gadu laikā neizcīnīja medaļas šajā sporta veidā. No 97 sportistiem 31 sportistam šī bija jau vismaz otrā dalība vasaras olimpiskajās spēlēs. Olimpiskās komandas sastāvā bija 7 olimpiskie medaļnieki — sporta šāvēja Aļina Moldovjanu, vieglatlēts Marians Oprja, paukotāji Tibēriu Dolničanu un Ana Marija Popeski, džudiste Korina Keprioriu un mākslas vingrotājs Marians Dregulesku. Trīskārtēja olimpiskā čempione un kopumā 5 olimpisko medaļu īpašniece, mākslas vingrotāja Ketelina Ponora nesa valsts karogu olimpisko spēļu atklāšanas ceremonijā. Savukārt noslēguma ceremonijā valsts karogu nesa paukotāja Simona Popa. Rumānija šajās vasaras olimpiskajās spēlēs izcīnīja 4 olimpiskās medaļas (1 zelta, 1 sudraba un 2 bronzas medaļas), kas bija sliktākais rādītājs kopš 1952. gada Helsinku spēlēm. Vienīgo zelta medaļu Rumānijai šajās olimpiskajās spēlēs izcīnīja sieviešu paukošanās komanda ar špagu. Subraba medaļu izcīnīja tenisisti Horija Tekeu un Florīns Merdža jauktajā dubultspēlē, savukārt bronzas medaļas izcīnīja sieviešu komanda airēšanā un cīkstonis Alberts Saritovs. Oriģināli Rumānija bija ieguvusi 5 olimpiskās medaļas, taču 2016. gada 13. oktobrī Starptautiskā Olimpiskā komiteja atņēma iegūto bronzas medaļu svarcēlājam Gabrielam Sinkrejanam, saistībā ar atklātajiem pozitīvajiem dopinga rezultātiem.