Koninklijke Atletiek Associatie Gent, biežāk zināms kā KAA Gent vai vienkārši Gent, ir Beļģijas sporta klubs no Gentes, plašāk pazīstams ar savu futbola komandu, kas pašlaik spēlē Beļģijas Pro līgā. Klubs ir dibināts 1864. gadā kā vingrošanas biedrība, futbola sekcija tika izveidota 1900. gadā. Mājas spēles futbola komanda aizvada Ghelamco Arena stadionā, kur ir 20 000 skatītāju vietas. Gent futbolisti vienu reizi (2014.–2015. gada sezonā) ir kļuvuši par Beļģijas čempioniem, kā arī trīs reizes izcīnījuši Beļģijas kausu. Lielākais sasniegums Eiropas klubu turnīros ir iekļūšana UEFA kausa ceturtdaļfinālā 1991.–1992. gada sezonā. Pēc Beļģijas čempionu titula izcīnīšanas 2015. gadā komanda pirmo reizi kvalificējās UEFA Čempionu līgas grupu turnīram.