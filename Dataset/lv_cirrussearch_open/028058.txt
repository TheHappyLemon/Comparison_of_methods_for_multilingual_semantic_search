Kurkulis ir bezastaino abinieku (varžu un krupju) kāpurs, abinieka attīstības cikla otrā stadija. Tā kā ikriem nav cieta dīgļapvalka, tad tie var attīstīties tikai mitrā vidē, līdz ar to arī kurkuļi no ikriem izšķiļas ūdenī. Kurkuļa attīstība turpinās ūdenī, lai gan dažām sugām ir kurkuļi, kas daļēji dzīvo uz sauszemes (Indijā dzīvojošajai vardei Indirana beddomii un Brazīlijā dzīvojošajai vardei Thoropa miliaris) vai pilnībā uz sauszemes (Indijas vardei Indirana semipalmata un Dienvidamerikas vardei Leptodactylus andreae).