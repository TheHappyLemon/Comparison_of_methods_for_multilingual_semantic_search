Kendra Harisone (angļu: Kendra Harrison; dzimusi 1992. gada 18. septembrī) ir amerikāņu vieglatlēte, startē 100 metru barjerskrējiena distancē. 2015. gada pasaules čempionātā pusfinālā veica pāragru startu un tika diskvalificēta. 2016. gada maijā distanci veica 12,24 s, kas bija otrais visu laiku labākais rezultāts vēsturē. ASV atlases sacensībās startam 2016. gada vasaras olimpiskajās spēlēs Harisone finišēja 6. vietā, tādējādi neiekļūstot izlases sastāvā. 2016. gada jūlijā, distanci veicot 12,20 s, Dimanta līgas sacensībās laboja iepriekš bulgārietei Jordankai Donkovai piederējušo pasaules rekordu, kas šajā statusā bija noturējies 28 gadus. 2019. gada Pasaules čempionātā Dohā izcīnīja sudraba medaļu. Arī 2020. gada vasaras olimpiskajās spēlēs Tokijā ieguva sudraba godalgu, finālā piekāpjoties tikai Puertoriko barjerskējējai Džasminai Kamačo-Kvinnai. 2023. gada Pasaules čempionātā Budapeštā izcīnīja bronzu.