Hopoks (slovāku: Chopok) ir trešā augstākā (2024 m) Zemo Tatru grēdas virsotne (aiz kaimiņos esošajiem Djumbjera un Štjavnicas kalniem) Slovākijas vidienē, uz robežas starp Žilinas un Banska Bistricas apgabaliem. No virsotnes paveras panorāmas skats uz Liptovas zemieni un aiz tās Augstajiem Tatriem ziemeļos un Hronas upes ieleju dienvidos. Netālu no virsotnes atrodas kalnu kotedža "Akmeņbūda" (Kamenná chata). Kalna nogāzēs atrodas kalnu slēpošanas kūrorti.