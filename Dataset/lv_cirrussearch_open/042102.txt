Roberts M. Laitfūts jaunākais (Robert M. Lightfoot Jr., dzimis 1963. gadā) ir ASV inženieris. No 2017. gada viņš ir NASA administratora vietas izpildītājs. Laitfūts ir ieguvis bakalaura grādu mehānikas inženierijā Alabamas universitātē. 1989. gadā Roberts Laitfūts pievienojās NASA, sākot strādāt Māršala kosmisko lidojumu centrā par inženieri un programmu pārvaldnieku. 1998. gadā viņš tika izvirzīts par Māršala dzinēju izmēģinājumu nodaļas priekšnieka vietnieku. 1999. gadā Laitfūts kļuva par Džona Stenisa kosmosa centra dzinēju izmēģinājumu operāciju priekšnieku. 2001. gadā viņš iecelts par Stenisa centra Dzinēju izmēģinājumu direktorāta direktora vietnieku, bet 2002. gada martā kļuva par direktoru. 2003. gadā Laitfūts tika pārcelts uz NASA Kosmisko operāciju biroja Space Shuttle programmas asociētā administratora asistentu. 2005. gadā viņš atgriezās Māršala centrā kā Space Shuttle dzinēju biroja pārvaldnieks. 2007. gadā Laitfūts kļuva par Māršala centra direktora vietnieku. Pēc tam, kad Māršala centra direktors Deivida Kinga atstāja amatu, 2009. gada 26. martā Roberts Laitfūts kļuva par direktora vietas izpildītāju. Oficiāli par direktoru viņš tika apstiprināts 2009. gada 24. augustā. 2012. gada 5. martā Laitfūts kļuva par NASA asociētā administratora vietas izpildītāju. Par pastāvīgu asociēto administratoru viņš tika apstiprināts 2012. gada 25. septembrī. Pēc tam, kad par ASV prezidentu tika ievēlēts Donalds Tramps, no amata atkāpās NASA administrators Čārlzs Boldens. 2017. gada 20. janvārī par NASA administratora vietas izpildītāju tika iecelts Roberts Laitfūts. 2018. gada 12. martā Laitfūts paziņoja, ka atstās NASA 30. aprīlī.