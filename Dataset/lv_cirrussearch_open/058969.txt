Kinoakadēmijas balva "Labākā oriģinālmūzika" (angļu: Academy Award for Best Original Score) jeb "Oskara" balva par labāko filmai sacerēto oriģinālmūziku tiek pasniegta katru gadu, sākot ar 7. Kinoakadēmijas balvu pasniegšanas ceremoniju 1935. gadā. Sākotnēji šo balvu par labāko mūziku filmai pasniedza studijas mūzikas nodaļas vadītājam (par filmām, kas izdotas 1934—1937), bet vēlāk balvu sāka pasniegt komponistam vai vairākiem komponistiem, kas sacerējuši oriģinālmūziku filmai. Dažkārt balvas pasniegtas, iedalot filmas pēc žanriem drāmās, komēdijās vai muzikālajās filmās. Apbalvošanas ceremonijās no 1942. līdz 1985. gadam (ar pārtraukumiem) pasniedza arī Kinoakadēmijas balvu "Labākā oriģinālā muzikālā partitūra" (angļu: Academy Award for Best Original Musical). Šīs balvas nosaukums dažādos gados bija atšķirīgs, bet tā tika noteikta par filmai komponētajām vai adaptētajām dziesmām, ja filmā bija ietvertas vismaz piecas dziesmas, saistītas ar filmas sižetu. Bez šīs Kinoakadēmijas nominācijas ir vēl cita nominācija mūzikas jomā, kas attiecas uz filmām speciāli komponētām atsevišķām dziesmām un saucas "Labākā dziesma".