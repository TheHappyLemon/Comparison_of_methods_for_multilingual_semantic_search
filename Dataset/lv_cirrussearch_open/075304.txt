Vadživaruds, saukts arī Rama VI, valdīšanas tituls Phra Mongkuts Klao Čaojuhua (taju: พระบาทสมเด็จพระมงกุฎเกล้าเจ้าอยู่หัว, Phra Mongkut Klao Chaoyuhua, dzimis 1881. gada 1. janvārī, miris 1925. gada 25. novembrī) bija Siāmas (tagad Taizeme) karalis no 1910. gada līdz savai nāvei 1925. gadā. Lika pamatus Siāmas nacionālismam. Valdīšanas laiku raksturo valsts tālākas demokratizācijas tendences. Vadživaruda valdīšanas laikā Siāma formāli piedalījās Pirmajā pasaules karā Antantes pusē. Kopš vienpadsmit gadu vecuma mācījās Lielbritānijā, iesākumā Sandhērstā, bet vēlāk vēsturi un tiesības Oksfordas Universitātē. Neilgu laiku dienēja britu armijā. Pēc vecākā brāļa pēkšņās nāves sešpadsmit gadu vecumā, kļuva par kroņprinci un 1910. gada 23. oktobrī, pēc tēva nāves, mantoja Siāmas troni. Turpināja tēva iesāktās reformas valstī. Reorganizēja valsts pārvaldi. 1912. gada 11. novembrī izjuka galma aprindu rīkots apvērsums pret Vadživarudu. Tēva un Vadživaruda ieviestās reformas radīja nopietnas problēmas valsts ekonomikā, tāpēc karalis, apelējot pie nacionālisma, vērsās pret ķīniešiem, kuri kontrolēja valsts rīsu pārstrādi un tirdzniecību. Pats karalis tika kritizēts par izšķērdīgu celtniecību. Būdams angļu kultūras piekritējs, karalis tulkojis vairākus literārus darbus taizemiešu valodā, piemēram, trīs Šekspīra lugas. 1917. gadā karalis nodibināja pirmo rietumu tipa augstskolu valstī - Čulalongkorna Universitāti. 1924. gadā karalis apprecējās. 1925. gada 24. novembrī, tikai divas stundas pirms karaļa nāves, piedzima viņa vienīgā meita - Bedžaratana. Tā kā Vadživarudam nebija dēlu, troni mantoja viņa brālis Pradžadipoks.