Karls Vezerss (angļu: Carl Weathers; dzimis 1948. gada 14. janvārī, miris 2024. gada 1. februārī) bija amerikāņu aktieris, režisors un amerikaņu futbola spēlētājs. Pazīstams ar Apollo Krīda lomu "filmu sērijas "Rokijs"" pirmajās četrās filmās (1976—1985), pulkveža Ela Dilona lomu filmā "Plēsoņa" (1987) un Kaujas Karla lomu filmu sērijā "Rotaļlietu stāsts". Atveidojis vienu no galvenajā lomām televīzijas seriālā Street Justice (1991—1993) un izdomātu sevis versiju komēdijseriālā "Kavētā attīstība" (Arrested Development, 2004, 2013), kā arī ieskaņojis lomu animācijas seriālā Star vs. the Forces of Evil (2017—2019). Viņš atveidoja Grīfu Kargu "Zvaigžņu karu" seriālā The Mandalorian (2019—2023), par ko saņēma nomināciju Primetime Emmy balvai. Vēl filmējies tādās filmās kā "Trešās pakāpes tuvie kontakti" (1977), "Laimīgais Gilmors" (1996), "Mazais Nikijs" (2000) un "Astoņas trakas naktis" (Eight Crazy Nights, 2002). Vezerss spēlēja koledžas futbolu Sandjego štata universitātē. Pēc tam, kad 1970. gada NFL draftā viņu nenodraftēja, viņš parakstīja līgumu ar Oklendas "Raiders", kuras sastāvā nospēlēja tikai vienu spēli. Pēc līguma ar "Raiders" beigām Vezerss parakstīja līgumu ar Kanādas futbola līgas komandu BC Lions.