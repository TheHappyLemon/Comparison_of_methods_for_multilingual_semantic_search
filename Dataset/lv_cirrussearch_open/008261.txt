100 metri ir īsākā sprinta distance vieglatlētikas sacensībās stadionā. Pagātnē, valstīs ar nemetrisko mērvienību sistēmu (īpaši ASV), sportisti bieži sacentās 100 jardu distancē (91,4 metri) 100 m vietā. Sprinteri parasti lielāko ātrumu sasniedz 50.—60. distances metrā. Tālākajā distances daļā viņu ātrums samazinās. 100 m distance ir iekļauta olimpisko spēļu vieglatlētikas sacensību programmā vīriešiem kopš 1896. gada, sievietēm kopš 1928. gada. Pasaules rekords 100 m vīriešiem ir 9,58 s un pieder Useinam Boltam no Jamaikas, uzstādīts 2009. gada 16. augustā. Pasaules rekords 100 m sievietēm ir 10,49 s un pieder Florensai Grifitai-Džoinerei no ASV, uzstādīts 1988. gada 16. aprīlī. Latvijas rekords 100 m vīriešiem ir 10,18 s un to 2011. gada 3. jūlijā uzstādīja Ronalds Arājs. Latvijas rekords 100 m sievietēm ir 11,29 s un tas pieder Sindijai Bukšai, uzstādīts 2018. gada 29. maijā. Pirms tam iepriekšējais rekords noturējās 31 gadu, kas bija 11,34 s un piederēja Vinetai Ikauniecei, uzstādīts 1987. gada 22. maijā.