Penelope Krusa Sančesa (spāņu: Penélope Cruz Sánchez; dzimusi 1974. gada 28. aprīlī Alkobendasā, Spānijā) ir spāņu aktrise un modele. Aktrises karjeru uzsāka pusaudzes gados. Pirmā filma, kurā viņa filmējās, bija "Šķiņķis, šķiņķis" (Jamón, jamón, 1992). Vēl ir filmējusies filmās Open Your Eyes, The Hi-Lo Country, The Girl of Your Dreams, Woman on Top, "Vaniļas debesis" un Blow. Attēlojusi lomu tādā pazīstamā filmā kā "Karību jūras pirāti: Svešajos krastos" (2011). Par lomu Pedro Almodovara filmā "Atgriezties" (Volver, 2006) Krusa tikusi nominēta Amerikas Kinoakadēmijas balvai, Zelta globusa balvai un BAFTA kino balvai, kā arī saņēma Eiropas Kino balvu kā labākā aktrise. Bet par lomu Vudija Allena filmā "Vikija, Kristīna, Barselona" (2008) Krusa saņēma Amerikas Kinoakadēmijas balvu kā labākā aktrise otrā plāna lomā, kā arī BAFTA kino balvu. Tādējādi P. Krusa kļuva par pirmo spāņu aktrisi, kas ir saņēmusi "Oskaru". Vēlreiz Krusa nominēta Amerikas Kinoakadēmijas balvai (arī Zelta globusa balvai) par lomu filmā "Deviņi" (2009). Filmējusies arī tādās filmās kā "Romai — ar mīlestību" (To Rome with Love, 2012), "Advokāts" (2013), "Spiegs kļūdas pēc" (Grimsby, 2016), "Mīlot Pablo" (Loving Pablo, 2017), "Slepkavība Austrumu ekspresī" (2017), "Visiem zināms" (Todos lo saben, 2018), "Spiegu tīkls" (2019), "Sāpes un slava" (2019), "Paralēlās mātes" (2021), "Negaidītas beigas" (Competencia oficial, 2021), "Aģentes 355" (2022) un "Ferrari" (2023). 2010. gada vasarā apprecējusies ar spāņu aktieri Havjeru Bardemu.