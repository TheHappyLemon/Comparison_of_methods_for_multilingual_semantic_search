2004. gada Eiropas Savienības paplašināšanās bija piektā reize, kad paplašinājās Eiropas Savienības dalībvalstu pulks. Tas arī ir lielākais paplašinājums no visām paplašināšanās reizēm. 2003. gada 16. aprīlī Atēnās tika parakstīts Pievienošanās līgums starp ES dalībvalstīm un kandidātvalstīm. Līgums stājās spēkā 2004. gada 1. maijā pēc tam, kad visas 15 dalībvalstis un desmit jaunās dalībvalstis to bija ratificējušas nacionālajos parlamentos. Rezultātā 1. maijā Eiropas Savienībai pievienojās Igaunija, Latvija, Lietuva, Polija, Čehija, Slovākija, Ungārija, Slovēnija, Malta un Kipra. Eiropas Savienībā līdz nākamajai paplašināšanās kārtai, kad tai pievienojās Bulgārija un Rumānija, bija 25 dalībvalstis.