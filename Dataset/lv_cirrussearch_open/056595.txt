Bezdezas pils (čehu: Hrad Bezděz) ir 13. gadsimtā celtas gotiskās pils drupas Čehijas ziemeļos, Liberecas apgabalā 6 kilometrus uz dienvidaustrumiem no Doksu pilsētas. Pils drupas atrodas fonolīta klints virsotnē 604 metrus virs jūras līmeņa. Pili 1264. gadā sāka celt Bohēmijas karalis Otokārs II Pšemisls. Pils tika pabeigta Vāclava II laikā. Trīsdesmitgadu kara laikā pēc Baltā kalna kaujas pils tika piešķirta Albrehtam fon Vallenšteinam, kas to savukārt piešķīra Benediktiešu ordenim, kas šeit 17. gadsimtā ierīkoja krusta ceļu un pili izveidoja par svētceļojumu vietu. 1785. gadā Austrijas imperators Jozefs II likvidēja klosterus un pils pamazām sabruka. Interese par pili atkal parādījās 19. gadsimtā līdz ar romantisma uzplaukumu. Pils tēlu daiļradē izmantojuši Karels Hineks Māha un Bedržihs Smetana.