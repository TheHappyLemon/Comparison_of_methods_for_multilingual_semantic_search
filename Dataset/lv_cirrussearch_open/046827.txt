Teides nacionālais parks (spāņu: Parque nacional del Teide) ir Spānijas nacionālais dabas parks, kas atrodas Kanāriju salu arhipelāgam piederošajā Tenerifes salā. Parka kopējā platība ir 189,9 km2 un tajā ir iekļauts Teides vulkāns un tam apkārt esošā teritorija. Teides vulkāns ar kopējo augstumu 3718 metriem ir augstākā virsotne Spānijā, augstākais vulkāns starp Atlantijas okeānā esošajām salām un trešais augstākais vulkāns pasaulē, skaitot no okeāna dibena (ap 7500 metriem). Pēc 2016. gada datiem, Teides nacionālo parku katru gadu apmeklē vairāk kā četri miljoni apmeklētāju, kas to padara par visapmeklētāko dabas parku Spānijā un Eiropā, kā arī astoto apmeklētāko nacionālo parku pasaulē. Parkam nacionālā parka statuss tika piešķirts 1954. gada 22. janvārī, kas to padara par trešo vecāko nacionālo parku Spānijā. Teides nacionālo parku 2007. gada 28. jūnijā pasludināja par UNESCO Pasaules mantojuma objektu. 2007. gada 31. decembrī nacionālais parks atzīts par vienu no Divpadsmit Spānijas dārgumiem.