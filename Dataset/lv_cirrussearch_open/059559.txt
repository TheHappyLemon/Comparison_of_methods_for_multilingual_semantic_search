Betija Marione Vaita Ludena (angļu: Betty Marion White Ludden; dzimusi 1922. gada 17. janvārī, mirusi 2021. gada 31. decembrī) bija amerikāņu aktrise un komiķe, kura plašāk kļuva pazīstama ar lomām vairākos komēdijas seriālos un filmās. Savas karjeras laikā Vaita ir saņēmusi astoņas Emmy balvas, trīs Amerikas Komēdijas balvas, trīs Ekrāna aktieru ģildes balvas un vienu Grammy balvu. Vaitas karjera izklaides jomā ilga vairāk nekā deviņas dekādes, pirmoreiz parādoties radio programmā Empire Builders, 1930. gadā astoņu gadu vecumā. Vairākus gadus vēlāk Vaita no radio izklaides programmām pārgāja uz televīziju. Vaita ir vadījusi vairākus ASV spēļu šovus. Betija Vaita ir pazīstama ar Rozas Nīlundas lomu komēdijseriālā The Golden Girls. Vaitai ir veltīta zvaigzne Holivudas Slavas alejā un 1985. gadā viņa tika iekļauta ASV televīzijas slavas zālē. 2021. gada 31. decembrī viņa nomira miegā, astoņpadsmit dienas pirms savas simtās dzimšanas dienas.