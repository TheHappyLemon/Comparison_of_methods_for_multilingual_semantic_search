Faildsa šaurums (angļu: Fildes Strait, spāņu: Estrecho Fildes) ir ap 2,2 km garš un 350–900 m plats jūras šaurums Dienvidšetlendas salu arhipelāgā Antarktikā. Atdala Karaļa Džordža salas Faildsa pussalu ziemeļos no Nelsona salas Stensberija pussalas dienvidos un savieno Maksvela līci austrumos ar Dreika šauruma akvatoriju rietumos. Šaurumā atrodas vairākas nelielas saliņas un tas bīstams kuģošanai. Šaurums bijis zināms jau 19. gadsimta roņu medniekiem. Šaurumu nokartēja un nosauca savā vārdā (Filde's Strait vai Filde's Sound) angļu roņu mednieku kapteinis no Liverpūles Roberts Faildss (Robert Fildes), kurš apmeklēja salas ar brigām Cora (1820-1821) un Robert (1821-1822) un kurš izveidoja arhipelāgam pirmos pilnīgos burāšanas norādījumus.