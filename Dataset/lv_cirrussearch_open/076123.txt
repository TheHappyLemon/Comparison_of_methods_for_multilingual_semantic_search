Franklins Edmundo Reikārds (nīderlandiešu: Franklin Edmundo Rijkaard; dzimis 1962. gada 30. septembrī Amsterdamā) ir Nīderlandes futbola treneris un bijušais spēlētājs. Reikārds karjeras laikā spēlēja Amsterdamas "Ajax", Saragosas "Real" un AC Milan klubos, kā arī Nīderlandes izlasē, kur 73 spēlēs guva 10 vārtus. Viņa māte ir nīderlandiete, bet tēvs surinamietis. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. No 2003. līdz 2008. gadam viņš vadīja Barcelona komandu, līdz viņu nomainīja līdzšinējais otrās komandas treneris Hoseps Gvardiola. 2009.-2010. gadā bija Stambulas "Galatasaray" galvenais treneris.