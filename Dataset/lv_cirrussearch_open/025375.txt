Alkala de Enaresa (spāņu: Alcalá de Henares) ir pilsēta un municipalitāte Spānijas centrālajā daļā, Madrides komūnā pie Enaresas upes. Atrodas 35 kilometru attālumā uz ziemeļaustrumiem no Spānijas galvaspilsētas Madrides. Pilsēta izvietojusies Centrālajā Kordiljerā, vidēji 645 metrus virs jūras līmeņa. Alkalas de Enaresas vēsturiskais centrs ir iekļauts UNESCO Pasaules mantojuma sarakstā. Spāņu rakstnieka Migela de Servantesa dzimtā pilsēta. Pilsētas kopējā platība ir 87,72 km², pēc 2012. gada datiem, pilsētā dzīvo 203 924 iedzīvotāji. Pēc oficiālajiem datiem 18% no kopējā iedzīvotāju skaita ir nepilsoņi, bet no tiem 30% ir iebraucēji no Austrumeiropas. Ar vairāk kā 35 000 čigānu tā ir lielākā čigānu mītnes vieta Spānijā.