Kristofers Vesons Bošs (angļu: Christopher Wesson Bosh; dzimis 1984. gada 24. martā Dalasā, Teksasas štatā, ASV) ir bijušais amerikāņu basketbolists, spēlēja spēka uzbrucēja pozīcijā, ASV basketbola izlases dalībnieks. Karjeras laikā pārstāvējis divas NBA komandas: Toronto "Raptors" un Maiami "Heat". "Heat" sastāvā izcīnījis divus NBA čempiontitulus. Piedalījies 11 NBA Visu Zvaigžņu spēlēs. 2008. gada olimpisko spēļu zelta medaļas ieguvējs ASV izlases sastāvā.