Kambrē (franču: Cambrai, izrunā: [kɑ̃.bʁɛ], pikardu: Kimbré, nīderlandiešu: Kamerijk) ir komūna un pilsēta Francijas ziemeļos, Odefransas reģionā. Kambrē atrodas Noras departamentā, Šeldas upes krastos. 2020. gadā komūnā dzīvoja 31,6 tūkstoši iedzīvotāju. Senās Romas laikos pilsēta bija zināma kā Kameraka (latīņu: Cameracum). No 5. gadsimta bija Franku valsts sastāvā, bet 843. gadā, saskaņā ar Verdenas līgumu, kļuva par Vidusfranku valsts daļu. 1508. gadā Kambrē tika izveidota Kambrē līga, kas sākotnēji bija vērsta pret Venēcijas Republiku, bet vēlāk arī pret Pāvesta valsti, Spānijas Impēriju un Svēto Romas impēriju. 1529. gadā Kambrē tika parakstīts miera līgums starp Francijas Karalisti un Svēto Romas impēriju. 1678. gadā Kambrē nonāca Francijas Karalistes sastāvā. 1917. gada novembrī un decembrī, Pirmā pasaules kara laikā, norisinājās Kambrē kauja, kur pirmo reizi gan angļi, gan vācieši izmantoja tankus.