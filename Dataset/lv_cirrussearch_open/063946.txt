Liellapu hortenzija (latīņu: Hydrangea macrophylla) ir hortenziju dzimtas suga, kuru mēdz dēvēt arī par franču hortenziju. Suga savvaļā ir sastopama Japānā, taču to plaši audzē daudzās pasaules daļās dažādos klimatiskajos apstākļos. Augs ir lapains krūms, kas var sasniegt līdz 2 m augstumu un 2,5 m platumu, tam ir raksturīgas lielas, vasarā un rudenī ziedošas rozā vai zilas ziedkopas. Auga lapas ir lielas, platas un robainas. Lapu krāsa variē no vidēji zaļām līdz tumši zaļām. Šī ir šķirnēm visbagātākā hortenziju suga.