Somijas sieviešu futbola izlase ir nacionālā sieviešu futbola komanda, kas pārstāv Somiju starptautiskās futbola sacensībās. Izlasi pārvalda Somijas Futbola asociācija. Komanda ir četras reizes piedalījusies Eiropas čempionāta finālturnīros, labāko rezultātu sasniedza 2005. gadā Anglijā, kad iekļuva pusfinālā. 2009. gadā, kad turnīrs notika Somijā, aizkļuva līdz ceturtdaļfinālam. Pasaules kausa finālturnīram līdz šim nav kvalificējusies. Ziemeļvalstu futbola čempionātā, kas notika no 1974. līdz 1982. gadam, vienreiz izcīnīja otro vietu un sešas reizes ieņēma trešo vietu. Augstāko vietu FIFA rangā sasniedza 2005. gada septembrī, ierindojoties 14. vietā. 2022. gada jūnija rangā ieņēma 29. vietu.