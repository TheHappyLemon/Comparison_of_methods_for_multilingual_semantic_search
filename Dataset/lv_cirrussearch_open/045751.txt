91. Amerikas Kinoakadēmijas balvas ceremonija norisinājās 2019. gada 24. februārī Dolby teātrī, Losandželosā. Balvas pasniedza Kino mākslas un zinātnes akadēmija labākajām 2018. gada filmām divdesmit četrās kategorijās. ASV ceremoniju pārraidīja ABC kanāls. Ceremonijas producenti ir Donna Džiljoti un Glens Veiss, kas ir arī ceremonijas režisors. Šī bija pirmā ceremonija kopš 61. Kinoakadēmijas balvas pasniegšanas ceremonijas 1989. gadā, kurai nebija vadītāja. 2018. gada 18. novembrī Holivudas un Hailendas centra Lielajā deju zālē norisinājās ikgadējā Governors Awards balvu pasniegšana. 2019. gada 9. februārī viesnīcā Beverly Wilshire Hotel tika pasniegtas Kinoakadēmijas zinātniskās un tehniskās balvas, ceremoniju vadīja aktieris Deivids Ojelovo. Filma "Ceļvedis" ieguva trīs balvas, tostarp nominācijās "Labākā filma" un "Labākais aktieris otrā plāna lomā" (Maheršala Ali), un "Bohēmista rapsodija" ieguva četras balvas, tostarp ""Labākais aktieris galvenajā lomā" (Rāmī Māleks). Filmas "Roma" un "Melnā Pantera" katra saņēma trīs Kinoakadēmijas balvas. "Roma" ieguva balvu nominācijā "Labākais režisors" (Alfonso Kuarons) un par pirmo meksikāņu filmu, kas ieguvusi balvu nominācijā "Labākā filma svešvalodā". Olīvija Kolmane ieguva balvu nominācijā "Labākā aktrise galvenajā lomā" par Annas Stjuartes lomu filmā "Favorīte". Kopējais ceremonijas televīzijas pārraides skatītāju daudzums, salīdzinot ar 2018. gada ceremoniju, ir palielinājies par 12%.