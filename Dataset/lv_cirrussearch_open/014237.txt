Nikolass Berkelijs "Niks" Meisons (angļu: Nicholas Berkeley "Nick" Mason, dzimis 1944. gada 27. janvārī) ir angļu mūziķis, bundzinieks, mūzikas producents un viens no grupas "Pink Floyd" dalībniekiem. Grupas pastāvēšanas laikā Meisons bija atvērtākais grupas mūziķis, kurš nekautrējās no preses uzmanības. Lai gan viņš ir vienīgais Pink Floyd dalībnieks, kurš tajā bijis no pirmās līdz pēdējai pastāvēšanas dienai, viņš grupai ir sarakstījis vismazāk dziesmu. Par spīti viņa ilglaicīgajai darbībai grupā, viņš nav piedalījies visās grupas ierakstītajās dziesmās - albumā A Momentary Lapse of Reason viņš bungas spēlējis tikai dažās dziesmās, jo pēc vairāku gadu dīkstāves nav spējis atgūt muzikālo formu. Meisona tēvs ir dokumentālo filmu režisors Bils Meisons. Šobrīd, kad dzīvi palikuši vairs tikai trīs Pink Floyd sastāva mūziķi, Niks Meisons ir vienīgais, kurš vēlas vēlreiz doties turnejā kopā ar Pink Floyd. 2012. gada Londonas olimpisko spēļu noslēguma ceremonijā kopā ar vairākiem citiem mūziķiem, kā vienīgais no Pink Floyd dalībniekiem, izpildīja dziesmu Wish You Were Here.