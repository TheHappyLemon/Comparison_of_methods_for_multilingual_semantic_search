Šis raksts ir par dievu ēģiptiešu mitoloģijā. Par citām jēdziena Tots nozīmēm skatīt nozīmju atdalīšanas lapu. Tots, Džehuti (sengrieķu: Θώθ, thṓth, ēģiptiešu: ḏḥwty) bija rakstības, skaitīšanas un gudrības dievs ēģiptiešu mitoloģijā. Parasti tiek attēlots kā cilvēks ar ibisa vai paviāna galvu, rokās viņš turēja zizli un anku. Gan paviāns, gan ibiss ir Tota svētie dzīvnieki. Tiek uzskatīts par vienu no populārākajiem dieviem. Sākotnēji viņa kulta centrs atradies Hermopolē, 3. gadu tūkstotī p. m. ē. Tota kults izplatījies un bija populārs visā Ēģiptē. Daudzfunkcionāls dievs. Bijis astrāls mēness dievs, Ra kreisā Acs. Ticis dēvēts par "sudraboto disku". Tots sadalīja laiku mēnešos un gados. Totam bija veltītas piecas dienas gada beigās senēģiptiešu kalendārā. Kultūrvaronis — izgudrojis un cilvēkiem iemācījis rakstību, vēl iemācījis skaitīšanu. Pierakstījis cilvēku dzimšanas un miršanas dienu, mirušo tiesā bijis enneādes rakstvedis, mirušā sirds svēršanas rezultātu pierakstītājs, devis rīkojumu par mirušā mumificēšanu. Ozīrisa mītu ciklā Tots bija Ozīrisa labvēlis un aizstāvis, Izīdai palīdzējis atdzīvināt Horu, kuru bija sadzēlusi čūska. Kādā tekstā ir pieminēts, ka Tots bijis Ēģiptes valdnieks pirms 7726 gadiem. Sengrieķu mitoloģijā Totam atbilst Hermejs, romiešu — Merkurs.