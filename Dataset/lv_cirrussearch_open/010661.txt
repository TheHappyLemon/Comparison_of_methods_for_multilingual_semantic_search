Serotonīns jeb 5-hidroksitriptamīns (5-HT) ir monoamīna neiromediators. Tas ir aminoskābes L-triptofāna atvasinājums, kas ir sastopams dzīvnieku, ieskaitot cilvēka, gastrointestinālajā traktā, trombocītos un centrālajā nervu sistēmā. Serotonīns ir zināms kā viela, kas ir atbildīga par laimes izjūtas un labsajūtas ierosināšanu. Kā melatonīna "priekštecis" serotonīns palīdz regulēt miega ciklus un iekšējo pulksteni. Serotonīnam ir nozīme ēstgribas un emocionālajos procesos, kā arī ķermeņa motorajās, kognitīvajās un autonomajās funkcijās. Zems serotonīna līmenis organismā ietekmē atmiņas un garastāvokļa pasliktināšanos, kas var izraisīt tādus simptomus kā apgrūtināta aizmigšana, zems pašnovērtējums, uztraukums, agresija un pastiprināta tieksme pēc saldumiem.