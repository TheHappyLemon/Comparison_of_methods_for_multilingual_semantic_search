Skaties arī jēdzienu ar līdzīgu nosaukumu: Gvadalupe‎. Gvadelupa (franču: Guadeloupe) ir viens no četriem Francijas aizjūras reģioniem un Francijas aizjūras departaments. Atrodas Centrālamerikā, Karību reģiona centrālajā daļā, ietilpst Mazo Antiļu salu grupā. Salu kopējā platība ir 1628 km², pēc 2013. gada datiem salās dzīvo 405 739 iedzīvotāji. Gvadelupa sastāv no piecām lielām un vairākām sīkām salām. Galvenokārt Gvadelupas teritoriju veido divas galvenās salas, viena ir kalnaina, vulkāniskas izcelsmes sala, bet otra zema koraļļu sala, kurā atrodas galvenās Gvadelupas lauksaimniecības zemes. Tai ir jūras robeža ar Montserratu ziemeļos, ar Dominiku dienvidos un ar Avesas salu rietumos. Rietumos apskalo Karību jūra, bet austrumos Atlantijas okeāns. Administratīvais centrs ir Bastēra, bet lielākā pilsēta ir Pointapitre. Gvadelupa ir sīkāk sadalīta divos apriņķos, kas sadalīti 40 kantonos un 32 komūnās. Kā daļa no Francijas, tā ir Eiropas Savienības un eirozonas sastāvā, kurā tāpat kā citās eirozonas valstīs lieto eiro. Tā kā Gvadelupa ir aizjūras teritorijā, tā nav iekļauta Šengenas zonā. Oficiālā valoda ir franču valoda, bet tiek lietota arī Antiļu kreolu valoda.