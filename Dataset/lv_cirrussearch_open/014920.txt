Mendosa (spāņu: Mendoza) ir pilsēta Argentīnas rietumos, netālu no Andiem un to augstākās virsotnes - Akonkagvas. Mendosas provinces centrs. Atrodas uz galvenā ceļa, kas savieno Argentīnu ar Čīli. Pilsētu bieži kā bāzi izmanto alpīnisti, lai dotos Andu kalnos. Svarīgākā ekonomikas nozare bez tūrisma ir vīna ražošana. Liels olīveļļas ražošanas centrs. Mendosā sākās dzelzceļa līnija pār Andiem, kurā izmanto citu dzelzceļa sliežu platumu, kā arī stāvākās vietās ierīkots zobrata dzelzceļš. Pilsētu 1561. gadā dibinājis Pedro del Kastiljo. 1817. gadā Mendosā Hosē de Sanmartins organizēja armiju, kura vēlāk atbrīvoja no spāņu varas Čīli un Peru. 1861. gadā pilsēta cieta zemestrīcē.