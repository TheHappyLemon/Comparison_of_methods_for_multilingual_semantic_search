Taivānas aborigēni (ķīniešu: 原住民, piņjiņs - yuánzhùmín, taivāniešu - gôan-chū-bîn) ir termins, kurš tiek lietots, lai apzīmētu Taivānā dzīvojošos pirmiedzīvotājus. Lai gan ir vairāki nostāsti par Taivānas aborigēnu izcelsmi, zinātniskie pētījumi liecina, ka to priekšteči dzīvoja uz salas pirms aptuveni 8000 gadiem, pirms 17. gadsimtā norisinājās masveida ķīniešu ieceļošana. Taivānas aborigēnus pieskaita pie austronēziešu tautām, tie gan ģenētiski, gan lingvistiski ir radniecīgi tām tautām, kuras apdzīvo Filipīnas, Malaiziju, Indonēziju, Madagaskaru un Okeāniju.