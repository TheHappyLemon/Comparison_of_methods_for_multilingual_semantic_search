Žils Bjanki (franču: Jules Bianchi; dzimis 1989. gada 3. augustā, miris 2015. gada 17. jūlijā) bija Francijas autosportists, kas no 2013. līdz 2014. gadam piedalījās Formula 1 sacīkstēs Marussia komandas sastāvā. Bjanki iepriekš piedalījās Formula Renault 3.5 čempionātā, GP2 seriālā un dažādos Formula 3 čempionātos, viņš bija Ferrari braucēju akadēmijas dalībnieks. 2012. gadā piedalījās vairāku Formula 1 sacīkšu treniņbraucienos kā Force India komandas pārstāvis. 2013. gadā Bjanki debitēja Formula 1 čempionātā Marussia komandas sastāvā. 2014. gada Monako Grand Prix viņš izcīnīja savus un komandas pirmos čempionāta punktus. 2014. gada 5. oktobrī Japānas Grand Prix sacensību laikā Bjanki cieta avārijā un guva smagu galvas traumu, kuras rezultātā nokļuva komas stāvoklī un pēc vairāk nekā deviņiem mēnešiem slimnīcā mira. Viņa krustdēls ir Monako F1 pilots Šarls Leklērs.