Dienvidāfrikas futbola izlase ir nacionālā futbola komanda, kas pārstāv Dienvidāfrikas Republiku starptautiskās futbola sacensībās. Dienvidāfrikas futbola izlasi pārvalda Dienvidāfrikas Futbola asociācija. Savu pirmo spēli izlase aizvadīja 1906. gadā pret Argentīnas izlasi. Laika posmā no 1961. līdz 1991. gadam Dienvidāfrikas futbola izlase bija diskvalificēta no FIFA un CAF sacensībām valstī pastāvošā rasistiskā režīma dēļ. Pirmoreiz Pasaules kausa finālturnīrā Dienvidāfrika piedalījās 1998. gadā, tā spēlēja arī 2002. gada turnīrā, bet 2010. gadā Dienvidāfrika bija Pasaules kausa rīkotājvalsts. Visās trīs reizēs komanda neizkļuva no grupas. Āfrikas Nāciju kausa izcīņā Dienvidāfrikas izlase pirmoreiz piedalījās 1996. gadā un jau debijas reizē kļuva par čempioniem, kopā šajā turnīrā izlase piedalījusies 11 reizes.