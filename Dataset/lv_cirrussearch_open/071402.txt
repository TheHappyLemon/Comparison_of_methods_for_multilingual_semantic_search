Zvins (nīderlandiešu: Zwin) ir plūdmaiņās applūstošs Ziemeļjūras līcis un aizsargājama dabas teritorija uz Beļģijas un Nīderlandes robežas. 1986. gadā tika iekļauts Rāmsaras konvencijas vietu sarakstā. Līcis radās 1134. gada vētrā, kad ūdens izlauza piekrastes kāpas un izveidoja kanālu, kas savienojās ar Šeldas upi. Viduslaikos tas bija galvenais kuģošanas kanāls uz Briges ostu. Sākot no 13. gadsimta tas pamazām aizsērēja un ap 1500. gadu vairs nebija izmantojams. Simtgadu kara laikā pie Zvina 1340. gada 24. jūnijā notika Sleisas kauja, kurā angļu flote sakāva frančus, nodrošinot kontroli jūrā. 1954. gadā līcis tika iekļauts aizsargājamo teritoriju sarakstā. Tā ir populāra vieta putnu vērotājiem, sastopamas limoniju (Limonium) audzes.