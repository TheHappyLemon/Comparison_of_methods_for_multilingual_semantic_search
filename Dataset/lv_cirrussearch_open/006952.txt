Binārā skaitīšanas sistēma ir pozicionāla skaitļu pieraksta sistēma ar bāzi 2. Tajā lieto tikai divus simbolus – visbiežāk tie ir cipari 0 un 1. Tā kā ar elektriskajiem signāliem visvienkāršāk ir darboties binārajā sistēmā (ir signāls – 1, nav signāla – 0), šo sistēmu lieto ciparu elektronikā, tostarp praktiski visos mūsdienu datoros. Ciparus 0 un 1 visbiežāk sauc par bitiem.