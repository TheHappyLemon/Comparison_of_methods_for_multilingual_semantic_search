Šaušanas sports ir sporta veids, kurā tā dalībnieki sacenšas šaušanas precizitātē ar šaujamieročiem vai pneimatiskajiem ieročiem. Sporta veids kopš 1896. gada ir iekļauts olimpisko spēļu programmā. Izšķir stenda šaušanu (šaušana lidojošos mērķos ar gludstobra vai medību ieročiem) un ložu šaušanu (šaušana dažāda lieluma mērķos ar šauteni vai pistoli). Arī medību šaušana ir viens no šaušanas sporta veidiem, īstu baložu šaušana vienu reizi ir bijusi iekļauta olimpisko spēļu programmā (1900. gada Parīzes Olimpiskajās spēlēs). Sacensības olimpiskajās spēlēs notiek ar mazkalibra (5,6 mm), lielkalibra (7,62—9,65 mm), pneimatisko (4,5 mm) šautenēm vai pistolēm. Šo sporta veidu starptautiski pārvalda Starptautiskā Šaušanas sporta federācija (International Shooting Sport Federation, ISSF). Pastāv arī loka šaušana un arbaleta šaušana, kas ir atsevišķi sporta veidi, pirmais no tiem arī ir iekļauts olimpisko spēļu programmā.