Danko krasts (franču: Côte de Danco, angļu: Danco Coast, spāņu: Costa Danco) ir Antarktīdas piekrastes daļa Greiema Zemes ziemeļrietumos. Stiepjas no Renāra raga dienvidrietumos līdz Šterneka ragam ziemeļaustrumos. Dienvidrietumos robežojas ar Greiema krastu, ziemeļaustrumos — ar Deivisa krastu. Krasta kopējais garums ir ap 180 km. Krasta līnija stipri izrobota, daudz līču un pussalu. Žerlaša šaurums krastu šķir no Pālmera arhipelāga rietumdaļas salām. Krastu 1898. gada janvārī un februārī pētīja Beļģijas antarktiskā ekspedīcija Adriena Žerlaša vadībā un nodēvēja to par godu ekspedīcijas laikā mirušajam tās dalībniekam leitnantam Emīlam Danko (Emile Danco). Krastā un piekrastes salās darbojas vairākas polārstacijas: vissezonas Pālmera (1968; ASV), vasaras Melhiora (1947), Brauna (1951), Primavera (1977; Argentīna), Gabrjela Gonsalesa Videla (1951), Jelčo (1962; Čīle). Agrākās Apvienotās Karalistes polārstacijas Portlokruā (1944—1962; 1996–), Anverailenda (1955—1973) un Dankoailenda (1956-1959) slēgtas.