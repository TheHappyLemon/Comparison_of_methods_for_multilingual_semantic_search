"Bēbis boss" (angļu: The Boss Baby) ir 2017. gada ASV animācijas filma, kuras režisors ir Toms Makgrats. Galvenos tēlus ir ierunājuši Aleks Boldvins, Stīvs Bušemi, Mailss Bakši, Džimijs Kimels un Līza Kudrova. Filmas pirmizrāde notika 2017. gada 12. martā Maiami. Filmu 2017. gadā nominēja Amerikas Kinoakadēmijas balvai kategorijā "Labākā animācijas filma", kur tā piekāpās animācijas filmai "Koko noslēpums". Filmas galvenais varonis ir kāds mazulis, kas nav gluži parasts bērns - viņš ir dzimis līderis un prātīgs uzņēmējs. Viņš sadarbojas ar savu septiņgadīgo brāli, lai novērstu sazvērestību ar mērķi iznīcināt mīlestību visā pasaulē. 2021. gada 2. jūlijā iznāca filmas turpinājums "Bēbis Boss: Ģimenes bizness".