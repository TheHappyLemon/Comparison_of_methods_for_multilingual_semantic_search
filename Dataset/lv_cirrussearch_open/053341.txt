Grenlandes nacionālais parks (grenlandiešu: Kalaallit Nunaanni nuna eqqissisimatitaq, dāņu: Grønlands Nationalpark) ir 1974. gadā izveidots nacionālais parks Grenlandē. Aizņem visu salas ziemeļaustrumu daļu un ir pēc teritorijas lielākais nacionālais parks pasaulē, kā arī vistālāk uz ziemeļiem esošais nacionālais parks. Šeit nav pastāvīgu iedzīvotāju, tomēr ir izveidotas vairākas civilās un militārās apmetnes, bet vasarā tiek lietoti vairāki simti atbalsta un izpētes punktu. Pēc 1993. gada datiem, nacionālā parka piekrastes rajonos dzīvoja 40% no pasaules muskusvērša populācijas. Parku 1977. gadā pasludināja par starptautisku biosfēras rezervātu, bet līdz pašreizējam izmēram paplašināja 1988. gadā. Aizsargājamā teritorija ir ap 972 000 km² Grenlandes iekšdaļā un ziemeļaustrumu piekrastē un ir lielāka par 166 no 195 pasaules valstīm. Tas bija arī pirmais nacionālais parks, kas tika izveidots Dānijas Karalistes teritorijā. Parks nav iekļauts nekādā municipālā teritoriālā vienībā un to tieši pārvalda Grenlandes vides un dabas aizsardzības departaments.