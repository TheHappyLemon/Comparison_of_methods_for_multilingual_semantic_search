Spānijas administratīvo iedalījumu veido 17 autonomie apgabali (spāņu: comunidades autónomas), 2 autonomās pilsētas (spāņu: ciudades autónomas) un 3 suverēnās teritorijas (spāņu: plazas menores de soberanía). Spānijas autonomie apgabali (spāņu: Comunidad Autónoma) ir Spānijas Karalistes pirmā līmeņa politiskais iedalījums, kas izveidots saskaņā ar Spānijas konstitūciju. Konstitūcijas otrais pants atzīst visu "reģionu un tautību" tiesības uz pašpārvaldi un pasludina "Spānijas nācijas nesaraujamo vienotību". Autonomie apgabali sīkāk iedalās 50 provincēs (spāņu: provincias).