Kārlis Vilhelms Frīdrihs fon Šlēgelis (vācu: Karl Wilhelm Friedrich von Schlegel, dzimis 1772. gada 10. martā, miris 1829. gada 12. janvārī) bija vācu dzejnieks, literatūrkritiķis, filozofs, filologs un indologs. Kopā ar brāli Augustu Vilhelmu Šlēgeli bija viens no Jēnas romantisma līderiem un romantisma kustības pamatlicējiem. Kopā ar brāli 1798. gadā nodibināja Athenaeum, ap kuru pulcējās vācu romantisma pārstāvji. Kā lingvists Frīdrihs Šlēgelis bija indoeiropiešu pētniecības un salīdzinošās lingvistikas pionieris un valodu morfoloģiskās tipoloģijas ieviesējs. Jaunības dienās būdams ateists un radikālis, dzīves otrajā pusē pievērsās katolismam, darbojās Klēmensa fon Meterniha dienestā. Frīdrihs Šlēgelis pirmajās laulībās bija precējies ar Karolīni Bēmeri. Vēlāk Karolīne kļuva par filozofa Frīdriha Šellinga sievu, bet Frīdrihs Šlēgelis apprecējās ar Mozesa Mendelszona vecāko meitu Doroteju. Frīdrihs Šlēgelis studēja Getingenē un Drēzdenē. Darbojies Jēnā, Berlīne, Parīzē, Vīnē.