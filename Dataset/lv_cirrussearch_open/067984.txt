Viljams Džozefs Šīldss (angļu: William Joseph Shields, dzimis 1888. gada 10. martā, miris 1961. gada 14. janvārī), pazīstams kā Berijs Ficdžeralds (Barry Fitzgerald), bija īru kino, televīzijas un teātra aktieris. Savā gandrīz 40 gadus ilgajā aktiera karjerā viņš piedalījies tādās filmās kā "Mazuļa audzināšana" (1938), The Long Voyage Home (1940), How Green Was My Valley (1941), "Jūras vilks" (The Sea Wolf, 1941), "Iet savu ceļu" (Going My Way, 1944), "Tikai vientuļās sirdis" (None But the Lonely Heart, 1944), The Naked City (1948) un The Quiet Man (1952). Par lomu filmā "Iet savu ceļu" Ficdžeralds saņēma Amerikas Kinoakadēmijas balvu kategorijā "Labākais aktieris otrā plāna lomā". 2020. gadā The Irish Times viņu nosauca par 11. visu laiku labāko īru aktieri.