Pīters Lindsejs Vīrs (angļu: Peter Lindsay Weir; dzimis 1944. gada 21. augustā) ir bijušais Austrālijas kinorežisors. Viņš zināms ar vairāk nekā 40 gadu garumā dažādos žanros režisētām filmām. Piecas reizes nominēts Amerikas Kinoakadēmijas balvai un 2022. gadā par mūža ieguldījumu kino nozarē saņēmis Kinoakadēmijas goda balvu. Savas kinorežisora karjeras sākumā, Vīrs bija vadošā figūra Austrālijas jaunā viļņa kino kustībā (1970—1990). Vīra pilnmetrāžas debijas filma ir Homesdale, kam sekoja mistērijas drāma "Panika pie Nokarenās klints" (1975), pārdabisks trilleris The Last Wave (1977) un vēsturiska drāma Gallipoli (1981). Vīrs guva milzīgus panākumus ar filmu "Gads bīstamas dzīves" (The Year of Living Dangerously, 1982). Pēc filmas "Gads bīstamas dzīves" panākumiem, Vīrs režisējis dažādu žanru ASV un starptautiskas filmas, no kurām daudzas bijušas kases grāvēji un Amerikas Kinoakadēmijas balvai nominētas filmas, tostarp trilleris "Liecinieks" (Witness, 1985), drāma "Mirušo dzejnieku biedrība" (1989), romantiska komēdija "Zaļā karte" (Green Card, 1990), sociāla zinātniskās fantastikas komēdijdrāma "Trūmena šovs" (1998) un episka vēsturiskā drāma "Master and Commander: Uz pasaules malu" (2003). Kopš 2003. gada Vīrs uzņēmis tikai vienu pilnmetrāžas filmu "Atpakaļceļš" (2010), kas saņēma labu kritiķu vērtējumu.