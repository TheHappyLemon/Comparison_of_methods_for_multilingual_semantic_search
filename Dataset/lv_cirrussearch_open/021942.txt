Semjuels "Sems" Hjūstons (angļu: Samuel "Sam" Houston; dzimis 1793. gada 2. martā, miris 1863. gada 26. jūlijā) bija amerikāņu valstsvīrs, politiķis un karavīrs. Viņš ir vislabāk pazīstams ar savu vadošo lomu Teksasas uzņemšanā ASV. No 1823. līdz 1827. gadam pārstāvēja Tenesī 7. apgabalu ASV Pārstāvju palātā, turpmākos divus gadus bija štata gubernators. Vēlāk Hjūstons kļuva par nozīmīgu personu Teksasas vēsturē. Pēc gubernatora pilnvaru nodošanas viņš pārvācās uz Ārkanzasas teritoriju, pēc tam uz vienu no Meksikas štatiem — Koaolu i Tehasu (Coahuila y Tejas) — un kļuva par vienu no līderiem Teksasas revolūcijā (1835—1836). Pēc revolūcijas, kurā uzvarēja teksasieši, Hjūstons kļuva par pirmo Teksasas republikas prezidentu (amatā bija no 1836. līdz 1838. gadam), atkārtoti šo amatu ieņēma no 1841. līdz 1844. gadam. Viņš atbalstīja Teksasas uzņemšanu ASV. Pēc tam viņš kļuva par vienu no pirmajiem diviem štata pārstāvjiem ASV Senātā, senatora amatā bija līdz 1859. gadam. Pēc tam kļuva par Teksasas štata gubernatoru, tādējādi Hjūstons kļuva par pirmo un līdz šim vienīgo cilvēku, kas ticis ievelēts divu dažādu ASV štatu gubernatora amatā. Viņa vārdā nosaukta ASV pilsēta Hjūstona, tāpat vairāki objekti.