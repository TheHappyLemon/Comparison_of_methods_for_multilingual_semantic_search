BogoMIPS (no angļu: bogus — ‘neīsts’ un MIPS) ir nezinātnisks centrālā procesora ātrdarbības mērījums, ko palaišanas laikā veic Linux kodols. To mēdz definēt kā "cik miljonus reižu sekundē procesors var izdarīt neko". BogoMIPS izgudroja Līnuss Tūrvaldss, tas parādījās ar Linux kodola versiju 0.99.11. Tas noderēja atkļūdošanā, piemēram, lai noteiktu, vai datorā nav nospiesta turbo poga. Mērījumu var izmantot, lai salīdzinātu līdzīgas arhitektūras un paaudzes procesorus, mērījumu ietekmē procesora taktsfrekvence un kešatmiņa. Tas nav izmantojams, lai objektīvi salīdzinātu ļoti atšķirīgus procesorus.