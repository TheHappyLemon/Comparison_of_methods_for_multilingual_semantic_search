Pjetro Rava (itāļu: Pietro Rava, dzimis 1916. gada 21. janvārī, miris 2006. gada 5. novembrī) bija Itālijas futbolists un futbola treneris, spēlēja kreisās malas aizsarga pozīcijā, pārstāvējis Itālijas futbola izlasi. Lielāko daļu savas karjeras aizvadījis Juventus rindās, kur 1950. gadā arī kļuvis par Itālijas A sērijas uzvarētāju. Itālijas futbola izlasi pārstāvējis no 1935. līdz 1946. gadam, kopumā aizvadot 30 mačus. Uzvarējis 1938. gada FIFA Pasaules kausā un izcīnījis zelta medaļu 1936. gada vasaras olimpiskajās spēlēs.