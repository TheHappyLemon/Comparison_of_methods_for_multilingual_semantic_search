Ezras grāmata (ivritā: ספר עזרא, séfer ezrā) ir viena no grāmatām Tanahā un Vecājā Derībā. Sākotnēji kopā ar Nehemija grāmatu tā veidoja vienu kopīgu grāmatu. Tās viena no otras tika atdalītas mūsu ēras pirmajos gadsimtos. Grāmatu veido desmit nodaļas. Ezras grāmatā ir stāstīts par to, kā jūdi atgriezās no Babilonijas trimdas un atjaunoja Jeruzalemes templi, mūrus un arī savu reliģiju. Pēc tam, kad persiešu valdnieks Kīrs Lielais iekaroja Babiloniju, viņš ļāva jūdiem atgriezties Jūdu zemē. Par grāmatas autoru tradicionāli uzskata jūdu pravieti Ezru.