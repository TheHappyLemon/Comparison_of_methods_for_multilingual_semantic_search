Sālvatne (norvēģu: Salvatnet) ir otrs vai trešais dziļākais ezers Norvēģijā, Trendelāgas filkē valsts centrālajā daļā. Ar 464 metru dziļumu (pēc citiem ticamiem avotiem — 482 m) šis ir Norvēģijas un Eiropas otrs vai trešais dziļākais ezers aiz Hurnindālsvatnes un Mjēsas ezeriem. Ezera līmenis atrodas tikai 9 metrus virs jūras līmeņa, tāpēc šis ezers ir izteikta kriptodepresija — tā gultne atrodas vismaz 455 metrus zem jūras līmeņa. Sālvatne ir meromiktisks ezers — tā ūdens ir pastāvīgi sadalīts slāņos, kas savā starpā reti sajaucas. Tāpēc ezera dzīlēs ūdenī nav skābekļa, ezera dziļākais slānis ap 50 metru biezumā ir sāļš. Sālsvatne ir agrākais jūras līcis, kas, ceļoties Zemes garozai, aptuveni pirms 3000 gadiem atdalījies no jūras un tajā saglabājies senais jūras ūdens. Šāda īpatnība piemīt vēl vairākiem Norvēģijas ezeriem.