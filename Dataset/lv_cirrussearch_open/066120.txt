Sanatorium pod klepsydrą (sastopamie latviskojumi "Sanatorijas zem klepsidras", "Sanatorija pie klepsidras" vai "Sanatorija "Zem smilšu pulksteņa"") ir 1973. gada Polijas sirreālistiska filma, kuras režisors un scenārija autors ir Vojcehs Hass. Filmā galvenās lomas atveido Jans Novickis, Tadeušs Kondrats, Mečislavs Voits, Halina Kovalska un Gustavs Holoubeks. Filma ir poļu rakstnieka Bruna Šulca stāstu krājuma Sanatorium Pod Klepsydrą adaptācija. Filma ir sirreāls un alegorisks stāsts par jaunu vīrieti, kas dodas uz sanatoriju apciemot savu mirstošo tēvu, atklājot ka tā ir savāda un mistiska pasaule, kurā laiks kā tāds neeksistē. Filmu izrādīja 1973. gada Kannu kinofestivālā. Kinofestivāla žūrija, ko vadīja Ingrīda Bergmane, filmai piešķīra Žūrijas balvu. Polijā filmu pārsvarā asi kritizēja, taču citur to slavēja, īpaši izceļot kostīmus, mākslinieka un operatora darbu un aktierspēli. Mūsdienās to uzskata par vienu no visu laiku labākajām poļu filmām.