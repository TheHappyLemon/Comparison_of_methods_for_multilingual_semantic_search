1940. gada ziemas olimpiskās spēles bija ieplānotas kā piektās ziemas olimpiskās spēles, tomēr tās nenotika Otrā pasaules kara dēļ. Olimpiskajām spēlēm vajadzēja notikt 1940. gadā, laika posmā no 3. februāra līdz 13. februārim. Sākumā SOK par spēļu rīkotājpilsētu noteica Japānas pilsētu Saporo, taču Japānas iebrukuma Ķīnā dēļ SOK par 1940. gada ziemas olimpisko spēļu mājvietu noteica Šveices pilsētu Sanktmoricu, kas iepriekš rīkoja 1928. gada ziemas olimpiskās spēles, taču nesaskaņu dēļ starp Šveici un SOK Sanktmorica atteicās rīkot spēles. 1939. gada pavasarī SOK par spēļu rīkotājpilsētu pasludināja Vācijas pilsētu Garmišu-Partenkirheni, kas iepriekš rīkoja 1936. gada ziemas olimpiskās spēles. Līdz ar Garmišas-Partenkirhenes pasludināšanu par olimpisko spēļu mājvietu tika mainīts spēļu norises laiks: no 2. februāra līdz 11. februārim. Trīs mēnešus vēlāk 1939. gada 1. septembrī Vācija iebruka Polijā, tā uzsākot Otro pasaules karu un novembrī spēles tika atceltas.