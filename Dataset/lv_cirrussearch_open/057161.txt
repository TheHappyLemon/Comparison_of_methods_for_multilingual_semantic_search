Edmontonas "Oilers" (angļu: Edmonton Oilers) ir profesionāls Kanādas hokeja klubs, kas ir bāzēts Edmontonā, Kanādā. Klubs spēlē Nacionālās hokeja līgas Rietumu konferences Klusā okeāna divīzijā. Tas tika dibināts 1972. gadā kā Albertas "Oilers" un kopš 1979. gada spēlē NHL, pirms tam startēja WHA čempionātā. Savas pastāvēšanas vēsturē "Oilers" ir 5 reizes uzvarējis NHL, 7 reizes ir kļuvis par konferences uzvarētāju un 7 reizes — divīzijas čempionu. Mājas spēles komanda aizvada Rogers Place hallē. Lielu daļu savas profesionālā spēlētāja karjeras "Oilers" rindās aizvadīja leģendārais Veins Greckis.