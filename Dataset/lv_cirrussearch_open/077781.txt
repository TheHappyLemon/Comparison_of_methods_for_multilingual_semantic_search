Nigēra (angļu: Niger, franču: Niger) ir Rietumāfrikas lielākā upe. Tās garums ir 4160 km — trešā garākā Āfrikā aiz Nīlas un Kongo. Baseina platība ir 2 092 000 km2. Nigēra gūst ūdeņus no vasaras musonu lietus. Augštecē plūdi sākas pie Bamako jūnijā, bet maksimumu sasniedz septembrī un oktobrī. Gada vidējā notece ir 378 km3. Nigēras izteka atrodas Gvinejā, Sjerraleones robežas tuvumā, tālāk upe tek pa Mali, Nigēru, Nigēras un Beninas robežu, lejtecē tā tek caur Nigērijas teritoriju un ietek Gvinejas līcī. Lielākās pietekas ir Milo, Bani, Sokoto, Kaduna un Benue. 2002. gadā Nigēras augštecē, Gvinejas teritorijā, divas teritorijas tika iekļautas Rāmsaras konvencijas aizsargājamo vietu sarakstā - "Nigēras iztece" 180 400 ha platībā un Nigēra-Mafū 1 015 450 ha platībā. Tie ir ievērojami mitrāji. Šeit mīt apdraudētā zivju suga Arius gigas, kā arī aug apdraudētais Afzelia africana jeb Āfrikas mahagons. 2004. gadā Rāmsaras konvencijas sarakstā tika iekļauta Masina Nigēras vidustecē.