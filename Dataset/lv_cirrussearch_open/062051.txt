Reaktīvais dzinējs (latīņu: re... — 'atpakaļ, pret', activus — 'darbīgs') ir dzinējs, kurš rada vilci ar reaktīvo spēku. Reaktīvais spēks rodas saskaņā ar Ņūtona trešo likumu, darba ķermenim jeb darbvielai (parasti sadegšanas produktiem un gaisam) lielā ātrumā izplūstot pa dzinēja sprauslu un grūžot dzinēju pretējā virzienā. Visbiežāk darbvielai ātrums tiek piešķirts, to strauji sakarsējot. Ir divi galvenie šādu dzinēju veidi: raķešdzinēji (reaktīvie dzinēji, kuros gan darbviela, gan enerģijas avots atrodas pašā dzinējā); gaisa reaktīvie dzinēji, kuros degvielu sadedzina, izmantojot apkārtējo gaisu.