49. Starptautiskais Eirovīzijas dziesmu konkurss norisinājās Stambulā, Turcijā, 2004. gada 12. un 15. maijā. Tiesības rīkot konkursu Turcija ieguva 2003. gadā, kad par Eirovīzijas uzvarētāju kļuva dziedātāja Sertaba Erenere. Par 2004. gada Eirovīzijas dziesmu konkursa uzvarētāju kļuva Ukrainas pārstāve Ruslana ar dziesmu Wild Dances. Latviju pārstāvēja Fomins & Kleins ar dziesmu "Dziesma Par Laimi", kas ar 23 punktiem ieguva 17. vietu pusfinālā un neiekļuva finālā. Pirmoreiz konkursā piedalījās Albānija, Andora, Baltkrievija un Serbija un Melnkalne.