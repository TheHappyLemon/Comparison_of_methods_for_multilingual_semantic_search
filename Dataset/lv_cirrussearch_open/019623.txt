DSL (angļu: digital subscriber line — ‘ciparu abonentlīnija’) ir tehnoloģiju saime, kas nodrošina piekļuvi internetam, pārraidot datus pa vietējo telefonu tīklu vadiem. Telekomunikāciju tirgū termins DSL ir pazīstams kā asimetriskā ciparu abonenta līnija (ADSL), kas ir visbiežāk izmantotā DSL tehnoloģija. DSL pakalpojums tiek sniegts vienlaicīgi ar vadu telefona pakalpojumu pa to pašu tālruņa līniju. Tas ir iespējams, jo DSL izmanto augstākas frekvences joslas datiem. Klientu telpās DSL filtrs ir katrā kontaktligzdā, kura nav DSL, un tas bloķē jebkādus augstfrekvences traucējumus, lai nodrošinātu vienlaicīgu balss un DSL pakalpojumu izmantošanu. Lejupielādes bitu plūsmas ātrums DSL pakalpojumos parasti svārstās no 256 kbit/s līdz 40 Mbit/s atkarībā no DSL tehnoloģijām, līnija stāvokļa, un pakalpojuma sniedzēja tehniskā līmeņa. ADSL pakalpojuma datu augšupielāde (virzienā uz pakalpojumu sniedzēju) ir zemāka, tādēļ arī ir šis apzīmējums — asimetriskā līnija. Simetriskās ciparu abonentlīnijas (SDSL) pakalpojumiem lejupielādes un augšupielādes datu pārraides ātrumi ir vienādi. 2014. gadā Bell Labs pētnieki sasniedza ātrumu, kas pārsniedz 1 Gbit/s simetriskiem platjoslas piekļuves pakalpojumiem, izmantojot tradicionālās vara telefona līnijas, lai gan šādi ātrumi citur vēl nebija izmantoti.