Askijas kapenes (franču: Tombeau des Askia) ir 15. gadsimta beigu kapenes, kas atrodas Mali austrumos, Gao pilsētas centrā. Tradīcija vēsta, ka kapenēs apglabāts Songaju impērijas valdnieks Askija Muhameds I. Kompleksā ietilpst piramīdveida kapenes, divas mošejas, kapsēta un sapulču vieta. Kapenes piramīda ir 17 metrus augsta un veidota no samana (kaltētiem dubļiem). Komplekss veidots laikā, kad Gao kļuva par Songaju impērijas galvaspilsētu un islāms — valsts reliģiju. 2004. gadā kapenes tika iekļautas UNESCO Pasaules mantojuma sarakstā. Sakarā ar karadarbību Mali, kopš 2012. gada kapenes iekļautas apdraudēto objektu sarakstā.