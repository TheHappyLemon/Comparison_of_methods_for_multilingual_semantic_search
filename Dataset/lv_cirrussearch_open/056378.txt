Dūlas atomelektrostacija (nīderlandiešu: Kerncentrale Doel) ir franču uzņēmumam Engie piederoša atomelektrostacija Beļģijas ziemeļos, Austrumflandrijas provincē, Šeldas upes kreisajā krastā, lejpus Antverpenes. Atomstacija uzcelta 1975. gadā. Mūsdienās darbojas četri ūdens-ūdens tipa kodolreaktori, divi no kuriem iedarbināti 1975. gadā, trešais — 1982. gadā, bet ceturtais — 1985. gadā. Elektrostacijas jauda ir 2919 MW. Atomelektrostacija uzcelta blīvi apdzīvotā Eiropas reģionā — 75 kilometru rādiusā ap to dzīvo apmēram 9 miljoni cilvēku.