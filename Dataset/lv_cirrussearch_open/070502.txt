Karlota Mersedesa Agnese Makkembridža (angļu: Carlotta Mercedes Agnes McCambridge; dzimusi 1916. gada 16. martā, mirusi 2004. gada 2. martā) bija amerikāņu radio, skatuves, kino un televīzijas aktrise. Orsons Velss Makkembridžu nodēvējis par "pasaulē labāko radio aktrisi". Kino debitējusi ar lomu Roberta Rosena filmā All the King's Men (1949), par ko saņēmusi Amerikas Kinoakadēmijas balvu kategorijā "Labākā aktrise otrā plāna lomā". Šai balvai viņa nominēta arī par lomu Džordža Stīvensa vesternā "Gigants" (Giant, 1956). Ieskaņojusi arī dēmona balsi Viljama Frīdkina šausmu filmā "Sātana izdzinējs" (The Exorcist, 1973). Atveidojusi lomas arī filmās "Džonijs Ģitāra" (Johnny Guitar, 1954), "Pēkšņi, pagājušajā vasarā" (Suddenly, Last Summer, 1959), 99 Women (1969) un The Other Side of the Wind (2018).