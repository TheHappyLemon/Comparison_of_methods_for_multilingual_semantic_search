Igaunijas krona (igauņu: Eesti kroon, kods: EEK) bija Igaunijas nacionālā valūta laika periodā no 1928. līdz 1940. gadam un no 1992. līdz 2011. gadam. Viena krona atbilda 100 centiem. Līdz ar Igaunijas pievienošanos Eirozonai, kas notika 2011. gada janvārī, kronas vietā tika ieviests eiro. No 1918. gada Igaunijas nacionālā valūta bija Igaunijas marka. 1924. gadā apritē tika laista Igaunijas krona, kas 1928. gada 1. janvārī pilnībā aizvietoja markas. Marka tika mainīta attiecībā 1 krona pret 100 markām. Kopš 1924. gada Igaunijas krona bija piesaistīta Zviedrijas kronai, pret zeltu tās attiecība bija 2480 kronas = 1 kilograms tīra zelta. 1933. gadā krona tika devalvēta un turpmāk bija piesaistīta Lielbritānijas mārciņai. 1940. gadā, kad valstī ienāca padomju karaspēks, kronas vietā tika ieviests padomju rublis, kas tika mainīts attiecībā 0,8 krona pret 1 rubli. Pēc Igaunijas valstiskuma atjaunošanas 1992. gadā Igaunijas krona atkal kļuva par valsts nacionālo valūtu. 1992. gada 20. jūnijā sākās padomju rubļa aizvietošana ar kronām. Viena krona atbilda 10 rubļiem (persona varēja maksimāli izmainīt 1500 rubļus pret 150 kronām). Sākotnēji krona tika piesaistīta Vācijas markai, bet vēlāk eiro. Pēc visu nepieciešamo kritēriju izpildīšanas Igaunija 2011. gadā kļuva par vienu no Eirozonas dalībvalstīm. Līdz ar to 1. janvārī eiro kļuva par oficiālu maksāšanas līdzekli Igaunijā. No 1. līdz 14. janvārim eiro atradās apritē paralēli ar Igaunijas kronu, bet no 15. janvāra Igaunijas krona pilnībā zaudēja nacionālās valūtas statusu.