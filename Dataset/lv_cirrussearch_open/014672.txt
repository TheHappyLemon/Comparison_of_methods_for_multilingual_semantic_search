Morganīts, cēzija berils jeb sārtais smaragds ir rožaini sārts berila paveids. Nereti atrodams arī oranži sārts berils, kuru arī dēvē par morganītu — šādu akmeni karsējot, tas paliek sārts. Nereti morganītam ir dažādu krāsu zonas. Akmeni savulaik ASV bagātākā cilvēka Džona Pīrponta Morgana (John Pierpont Morgan I) vārdā nodēvēja juvelierizstrādājumu firma Tiffany & Co., jo finansists aizrāvās ar minerālu kolekcionēšanu. Tiffany morganītu savos izstrādājumos izmanto kopš 1900. gada līdz mūsdienām.