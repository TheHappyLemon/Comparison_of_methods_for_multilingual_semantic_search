Zdeņeks Grigera (čehu: Zdeněk Grygera, dzimis 1980. gada 14. maijā) ir bijušais Čehijas futbolists, spēlēja aizsarga pozīcijā, pārstāvējis Čehijas futbola izlasi. Savas karjeras pašā sākumā Grigera spēlēja Čehijas komandās Svit Zlín un Drnovice. 2003. gadā viņš pievienojās vienam no Čehijas 1. līgas spēcīgākajiem klubiem Sparta Prague. Vēlāk vairākus gadus spēlējis Eredivisie komandā Amsterdamas "Ajax", bet 2007. gadā pievienojās Itālijas Serie A komandai Turīnas "Juventus". Juventus komandā Grigera kļuva par sākumsastāva spēlētāju. 2011. gadā Grigera pievienojās Anglijas Premjerlīgas komandai Fulham, kur gan savainojuma dēļ nospēlēja tikai piecas spēles. Sezonas beigās Grigera beidza savu karjeru. Čehijas futbola izlases sastāvā Grigera piedalījās 2004. un 2008. gada Eiropas čempionātā, kā arī 2006. gada FIFA Pasaules kausā.