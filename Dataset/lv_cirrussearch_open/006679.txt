Udinese Calcio ir Itālijas futbola klubs no Udīnes, Friuli-Venēcijas Džūlijas reģionā. Šobrīd klubs spēlē Itālijas čempionāta A sērijā. Klubs dibināts 1896. gadā un ir otrs vecākais A sērijas klubs pēc Genoa C.F.C.. Kluba tradicionālās krāsas ir krekls ar melnām un baltām svītrām, melni šorti un baltas zeķes. Klubs spēlē Friuli stadionā (sponsorēšanas nolūkos saukts arī Dacia Arena), kura ietilpība ir 25 144 skatītāju vietas. Klubam ir daudz atbalstītāju Friuli un apkārtējā reģionā.