"Smita kungs un kundze" (angļu: Mr. & Mrs. Smith) ir 2005. gada ASV asa sižeta kinokomēdija, kuras režisors ir Dags Limans. Galvenās lomas atveido Breds Pits, Andželīna Džolija, Ādams Broudijs un Kerija Vašingtone. Filmas pirmizrāde notika 2005. gada 7. jūnijā Vestvudā, Kalifornijā. Džons un Džeina Smiti ir precēts pāris, kurš iedzīvojies rutīnā, kad abi pēkšņi uzzina, ka gan Džons, gan Džeina patiesībā ir slepkavas, kurus pieņēmušas konkurējošas aģentūras un kuru uzdevums ir nogalināt otru laulāto. Filmējot "Smita kungs un kundze" starp galveno lomu tēlotājiem Bredu Pitu un Andželīnu Džoliju izveidojās attiecības, kas noveda pie pāra laulībām.