Skarenes (latīņu: Poa) ir graudzāļu dzimtas ģints, kurā ir klasificētas apmēram 570 lakstaugu sugas, kuras savvaļā ir sastopamas abu pusložu mērenajā joslā. Poa (πόα) grieķu valodā nozīmē "lopbarība". Skareņu ģintī ietilpst gan viengadīgas, gan daudzgadīgas sugas. Lielākā daļa ir vienmāju, bet dažas ir divmāju (atsevišķi vīrišķie un sievišķie augi). Lapas ir šauras, ielocītas vai plakanas.