1969.—1970. gada Nacionālās basketbola asociācijas sezona bija 24. NBA sezona. Šajā sezonā piedalījās 14 komandas (visas no ASV). Par NBA čempioniem kļuva Ņujorkas "Knicks" spēlētāji, kas septiņu spēļu finālsērijā pieveica Losandželosas "Lakers" ar 4–3. Finālsērija ilga no 24. aprīļa līdz 8. maijam. Par regulārās sezonas un finālsērijas vērtīgāko spēlētāju tika atzīts Viliss Rīds ("Knicks"), savukārt Džerijs Vests ("Lakers") bija sezonas rezultatīvākais spēlētājs. 1969. gada NBA drafts notika 1969. gada 7. aprīlī (pirmās divas kārtas; pārējās kārtas notika 7. maijā), tajā Milvoki "Bucks" ar pirmo numuru izvēlējās Lūisu Alsindoru. 20. NBA Visu zvaigžņu spēle notika The Spectrum arēnā Filadelfijā. Tajā Austrumu komanda uzvarēja Rietumus ar 142–135. Par spēles vērtīgāko spēlētāju tika atzīts Ņujorkas "Knicks" spēlētājs Viliss Rīds.