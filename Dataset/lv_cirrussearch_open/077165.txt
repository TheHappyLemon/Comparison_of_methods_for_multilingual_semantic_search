Telaviva (ivritā: תֵּל־אָבִיב; arābu: تل أبيب) ir lielpilsēta Izraēlā, Vidusjūras krastā. Tā ir otra lielākā pilsēta valstī ar 405 000 iedzīvotājiem. Kopā ar piepilsētām iedzīvotāju skaits Telavivas aglomerācijā pārsniedz 3 840 100 cilvēku. Telavivā atrodas daudzu valstu, tostarp Latvijas, vēstniecības, jo ANO un vairums valstu neatzīst Jeruzalemi par Izraēlas galvaspilsētu. Telavivu 1909. gadā dibināja ebreju kopiena, blakus senajai, pārsvarā arābu apdzīvotajai, ostas pilsētai Jafai. Pateicoties ebreju imigrācijai, Telaviva apsteidza Jafu izaugsmes ziņā, un 1950. gadā Telaviva un Jafa tika apvienotas kopīgā Telavivas-Jafas pašvaldībā. Telavivā darbojas "Maccabi" sporta klubs, kura sastāvā ir arī Telavivas "Maccabi" basketbola komanda.