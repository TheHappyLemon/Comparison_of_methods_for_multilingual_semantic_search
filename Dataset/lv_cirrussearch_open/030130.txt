"Pirmklasīgās 2" (angļu: Pitch Perfect 2) ir 2015. gada amerikāņu muzikālā komēdija, kuras režisore un viena no producentēm ir Elizabete Benksa, kas arī saglabājusi savu lomu no pirmās filmas. Filma ir par The Barden Bellas ansambļa ceļu uz Pasaules čempionātu. Tajā galvenās lomas attēlo Anna Kendrika, Rebela Vilsone, Heilija Steinsfelda, Britānija Snova, Aleksisa Knapa, Hana Meja Lī, Estera Dīna, Krisija Fita, Kelija Džekla un Šīlija Regnere. Filmā epizodiska loma (Pasaules čempionāta laikā) bija grupām Pentatonix un Penn Masala, dziesmu konkursa laikā — Grīnbejas "Packers" amerikāņu futbola kluba spēlētājiem. Filmas pirmizrāde notika 2015. gada 15. maijā. Tā pārsvarā guva kritiķu atzinīgu novērtējumu. Ar vairāk nekā 284 miljoniem ASV dolāru lieliem kases ieņēmumiem tā kļuva par visu laiku ienesīgāko muzikālo komēdiju.