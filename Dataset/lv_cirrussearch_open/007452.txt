Mišela Vingshena Kvana (angļu: Michelle Wingshan Kwan, piņjiņs: Guān Yǐngshān; dzimusi 1980. gada 7. jūlijā Torensā, Kalifornijas štatā, ASV) ir profesionāla ķīniešu izcelsmes ASV daiļslidotāja, startē individuālajās sacensībās. M. Kvana ir piedalījusies divās olimpiskajās spēlēs (1998, 2002). 1998. gadā Nagano viņa izcīnīja sudrabu, 2002. gadā Soltleiksitijā — bronzu. Tāpat viņa ir pieckārtēja pasaules čempione (1996, 1998, 2000, 2001 & 2003), kas ir otrs labākais sasniegums starp individuālo sacensību dalībniecēm. ASV čempionātos viņa ir triumfējusi deviņas reizes, kas ir dalīts rekords starp sievietēm. Lielākajās sacensībās viņa startēja vairāk nekā desmitgadi, šajā laikposmā izcīnītās medaļas viņu padara par medaļām bagātāko ASV daiļslidotāju. Tāpat M. Kvana tiek uzskatīta par vienu no visu laiku izcilākajām daiļslidotājām. ASV viņa ir ne tikai viena no slavenākajām daiļslidotājām, bet arī sportistēm.