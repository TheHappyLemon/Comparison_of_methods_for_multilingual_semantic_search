Džons Rendolfs Tjūns (angļu: John Randolph Thune, dzimis 1961. gada 7. janvārī) ir Amerikas Savienoto Valstu politiķis, pārstāv ASV Republikānisko partiju. Kopš 2005. gada ir ASV senators, pārstāvot Dienviddakotas štatu. Pirms kļūšanas par ASV senatoru Tjūns bija ASV pārstāvju palātas deputāts, no 1997. gada līdz 2005. gadam pārstāvot Dienviddakotas kopējo kongresa apgabalu. Pašlaik Tjūns ir ASV Senāta republikāņu frakcijas mazākuma līdera vietnieks. Tjūns dzimis Pjērā Dienviddakotas štatā Otrā pasaules kara veterāna Herolda Ričarda Tjūna un Ivonnas Patrišas ģimenē. Tjūna vectēvs bija imigrants no Norvēģijas. 1983. gadā Tjūns absolvēja Biolas Universitāti, saņemot bakalaura grādu biznesā. 1984. gadā absolvēja Dienviddakotas Univeristāti. 1996. gadā Tjūns tika ievēlēts par ASV pārstāvju palātas deputātu, pārstāvot Dienviddakotas kopējo kongresa apgabalu, pārspējot demokrātiskās partijas Riku Veilandu, saņemot 58% balsu. ASV Pārstāvju palātas deputāta amatā ticis pārvēlēts 3 reizes: 1998. gadā, 2000. gadā un 2002. gadā. 2004. gadā Tjūns tika ievēlēts par ASV senatoru, pārspējot demokrātiskās partijas oponentu Tomu Dašelu, saņemot 50.6% balsu. Viņš ASV senatora amatā ir ticis pārvēlēts 2 reizes - 2010. gadā un 2016. gadā.