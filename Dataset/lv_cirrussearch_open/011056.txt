Bertolts Martins Fliks (vācu: Bertolt Martin Flick, dzimis 1964. gadā) ir Vācijas un Latvijas uzņēmējs, bijušais Latvijas nacionālās aviokompānijas "airBaltic" līdzīpašnieks un ilggadējs vadītājs. B. Fliks ir ieguvis jurista izglītību Heidelbergas Universitātē Vācijā. 1995. gadā viņš kļuva par "airBaltic" padomes locekli, bet 1999. gadā tika ievēlēts par valdes priekšsēdētāju. Kopš 2002. gada viņš bija kompānijas prezidents un vienīgais valdes loceklis. 2009. gada 30. janvārī B. Flikam piederošs uzņēmums "Baltijas Aviācijas sistēmas" (BAS) iegādājās 47,2% "airBaltic" akciju no to iepriekšējā īpašnieka "Scandinavian Airlines" (SAS). 2011. gada 4. oktobrī viņš tika atbrīvots no šī amata, šis nosacījums ietilpa galvenā akcionāra (Latvijas valsts) un privātā akcionāra (BAS) sadarbības nosacījumos par finanšu grūtībās nonākušās aviokompānijas tālāko darbību. Vēlāk noskaidrojās, ka B. Fliks nav "patiesā labuma guvējs" kompānijā BAS. 2012. gada sākumā B. Fliks kļuva par Frankfurtē bāzētās Vācijas aviācijas čarterkompānijas "XL Airways" vadītāju.