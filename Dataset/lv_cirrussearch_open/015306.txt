Katrīna Amerika (dzimusi kā Katrīna Šķiņķe 1991. gada 31. maijā Jelgavā) ir Latvijas starptautiskā meistare šahā (2009), Latvijas 2014. gada sieviešu šaha čempionāta uzvarētāja. Šahu sākusi spēlēt no 4 gadu vecuma. Pirmais treneris - Viktors Krūmiņš (Jelgava), turpmāk Līga Ungure un lielmeistars Jānis Klovāns. Kopš 2000. gada pārstāvējusi Latviju dažādās Eiropas un Pasaules jauniešu šaha čempionātu grupās. Beigusi Rīgas 2. vidusskolu. Ieguvusi maģistra grādu telpiskās attīstības plānošanā Latvijas Universitātes Ģeogrāfijas un Zemes zinātņu fakultātē. Strādā uzņēmumā Latvijas Valsts meži. Katrīna Amerika ir vairākkārt izcīnījusi godalgotās vietas Latvijas sieviešu šaha čempionātos (2004, 2009, 2010, 2011, 2013, 2014) un pārstāvējusi Latvijas komandu šaha olimpiādēs un Eiropas šaha komandu čempionātos (2008, 2010, 2011, 2012, 2014, 2015).