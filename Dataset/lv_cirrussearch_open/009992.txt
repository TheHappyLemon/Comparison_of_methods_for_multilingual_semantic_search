Lenokss Klaudijs Lūiss (angļu: Lennox Claudius Lewis; dzimis 1965. gada 2. septembrī) ir bijušais britu bokseris, absolūtais supersmagā svara pasaules čempions boksā. Lenokss Klaudijs Lūiss dzimis 1965. gada 2. septembrī Stratfordā, Londonas austrumu daļā. Kad Lenoksam palika 12 gadi, viņa ģimene aizceļoja un apmetās uz dzīvi Kanādā, kur nākamais čempions arī uzsāka savu boksera karjeru. Visās amatieru boksa gaitās Lūiss pārstāvēja Kanādu, cīnoties arī divās Olimpiādēs, 1984. gadā Losandželosā viņš aizkļuva līdz ceturdaļfinālam, bet 1988. gadā Seulā kļuva par olimpisko čempionu supersmagajā (+91 kg) svarā, finālā ar redzamu pārsvaru pieveicot citu nākamo pasaules profesionāļu čempionu, Ridiku Bouvu no ASV. Pēc Olimpiādes Lenokss parakstīja līgumu ar ietekmīgo promouteri Frenku Meloniju Anglijā, un kopš tā laika profesionālajā ringā pārstāv Lielbritāniju, kaut arī pārsvarā uzturas un trenējās Kanādā un ASV. Tas ir arī ir iemesls tam, ka Apvienotajā Karalistē Lūiss nekad līdz galam netika uztverts, kā "savējais". Profesionālajā ringā Lenokss Lūiss ieguvis 25 jostas supersmagajā svarā, WBA, WBC un IBF versijās, viņš ir cīnījies un uzvarējis 14 dažādus pasaules čempionus, tiek uzskatīts par vienu no visu laiku izcilākajiem supersmagās kategorijas čempioniem un par vienu no labākajiem Lielbritānijas un Kanādas sportistiem. Savu pēdējo cīņu aizvadīja 2003. gadā, kad ar TKO 6. raundā uzveica ukraini Vitāliju Kličko. Viņa cīņu skaits ir 41 (32 KO)-2 (2 KO)-1. Lenoksam Lūisam un viņa sievai, bijušajai Jamaikas vice-miss Violetai Čangai ir četri bērni, ģimene pārsvarā uzturas Montegobejā, Jamaikā.