2012. gada Japānas Grand Prix (oficiālais nosaukums angļu valodā: 2012 Formula 1 Japanese Grand Prix) bija Formula 1 pasaules čempionāta 2012. gada sezonas piecpadsmitais posms, kas norisinājās 7. oktobrī Japānā, Sudzukas trasē. No pirmās starta rindas startēja abi Red Bull piloti, esošais pasaules čempions Sebastiāns Fetels un viņa komandas biedrs Marks Vebers. Uzvaru izcīnīja Sebastiāns Fetels, kurš bija sacīkšu vadībā no pirmā līdz pēdējam aplim, turklāt uzstādīja arī ātrāko apļa laiku. Otro vietu izcīnīja Ferrari pilots Felipe Masa, kurš bija startējis no 10. vietas. F. Masam tas bija pirmais pjedestāla finišs kopš 2010. gada Korejas Grand Prix. Trešo vietu izcīnīja Sauber japāņu braucējs Kamui Kobajaši, kuram tas bija pirmais karjeras pjedestāla finišs.