400 metru barjerskrējiens ir garākā barjerotā distance vieglatlētikas sacensībās stadionā. 400 m/b distancē kopā ir 10 barjeras, no starta līdz pirmajai barjerai ir 45 metri, starp barjerām ir 35 metri, savukārt no pēdējās barjeras līdz finišam ir 40 metri. Barjeru augstums vīriešiem ir 91,4 cm, savukārt sievietēm — 76,2 cm. 400 m/b ir iekļauta olimpisko spēļu vieglatlētikas sacensību programmā. Vīrieši Olimpiskajās spēlēs sacenšas kopš 1900. gada, sievietes — kopš 1984. gada. Pasaules rekords 400 m/b vīriešiem ir 45,94 s un pieder Karstenam Varholmam no Norvēģijas, uzstādīts 2021. gada 3. augustā Tokijas olimpiskajās spēlēs. Pasaules rekords 400 m/b sievietēm ir 50,68 s un pieder Sidnijai Maklaflinai no ASV, kas tika uzstādīts Pasaules čempionātā Jūdžīnā 2022. gada 22. jūlijā. Latvijas rekords 400 m/b vīriešiem ir 49,60 s un to 2001. gada 1. jūnijā uzstādīja Viktors Lācis. Latvijas rekords 400 m/b sievietēm ir 55,46 s un tas pieder Lanai Jēkabsonei, uzstādīts 1996. gada 9. jūnijā.