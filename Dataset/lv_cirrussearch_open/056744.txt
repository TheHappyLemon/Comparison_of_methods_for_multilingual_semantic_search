Nazars, arī nazārs, ir acs formas amulets, kas, pēc lietotāju domām, aizsargā pret “ļauno aci”. Šis vārds radies no (arābu: نَظَر; IPA: [naðˤar]), kurā tas apzīmē redzi, novērošanu, uzmanību un citus saistītus jēdzienus, un iegājies Eiropā caur tjurku valodām (turku: nazar; IPA: [nazar]). Daudzas citas valodas — hindi, urdu, puštu, bengāļu, kurdu, persiešu, pandžabu un citas ir aizguvušas šo vārdu. Turcijā tas ir vispopulārākais no amuletiem un pazīstams ar nosaukumu “pērlīte pret ļaunu aci”, nazar boncuğu (pēdējais vārds ir atvasinājums no boncuk, "lodīte"), Grieķijā zināms kā mati (ļaunā acs). Spānijā un Portugālē viņu bieži sauc par “turku aci”, jo tur šis amulets saistās vispirms ar Turciju. Tomēr Turcijas teritorijā tas bijis pazīstams vēl pirms tjurku ierašanās.