Apollo 15 jeb AS-510 bija ASV Nacionālās aeronautikas un kosmosa administrācijas (NASA) Apollo programmas kosmosa kuģa pilotējamais lidojums ar nosēšanos uz Mēness virsmas. Tas startēja 1971. gada 26. jūlijā. Kamēr komandmoduļa (KM) Endeavour pilots Alfreds Vordens palika Mēness orbītā, komandieris Deivids Skots un mēness moduļa (MM) Falcon pilots Džeimss Ērvins uz Mēness virsmas pavadīja 2 dienas un 19 stundas. Pirmo reizi tika izmēģināts mobilis Lunar Roving Vehicle, ar ko apkalpe varēja pārvietoties plašākā teritorijā. Visi trīs astronauti 7. augustā veiksmīgi atgriezās uz Zemes.