VRSS-1 (Venezuelan Remote Sensing Satellite) jeb Satélite Miranda ir Venecuēlas Zemes novērošanas pavadonis, kas palaists 2012. gada septembrī. To apkalpo Bolivāra Kosmisko aktivitāšu aģentūra (Agencia Bolivariana para Actividades Espaciales, ABAE). Pavadonis nosaukts Venecuēlas revolucionāra Fransisko de Mirandas vārdā. Pavadoni izgatavoja Ķīnas Aerokosmiskās zinātnes un tehnoloģiju korporācija (China Great Wall Industry Corporation, CGWIC) uz Ķīnas Kosmosa tehnoloģiju akadēmijas piegādātās CAST 2000 platformas bāzes. Kosmiskais aparāts apgādāts ar divām augstas izšķirtspējas un vienu vidējas izšķirtspējas kameru. Viena darbojas panhromātiskā režīmā ar izšķirtspēju 2,5 m, otra — multispektālā ar izšķirtspēju 10 m. Trešās izšķirtspēja ir 16 m. Pēc Venecuēlas pirmā pavadoņa VENESAT-1 veiksmīgas palaišanas tika nolemts pasūtīt otru arī Ķīnai. Līgums ar primāro kontraktoru CGWIC tika noslēgts 2011. gada 26. maijā par 144,8 miljoniem USD, no tiem 67,8 miljoni paredzēti kosmiskā aparāta izgatavošanai, 22 miljoni — palaišanas pakalpojumiem, 3 miljoni — pirmajām orbitālajām operācijām, 16 miljoni — zemes stacijai Venecuēlā, 22 miljoni — programmatūrai, 2 miljoni — simulācijas sistēmai, 7 miljoni — personāla apmācībai.