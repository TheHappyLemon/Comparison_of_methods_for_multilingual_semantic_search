Mitrālā vārstuļa prolapss (MVP) ir sirds vārstuļu slimība, kurai raksturīga patoloģiski sabiezinātas mitrālā vārstuļa viras pārvietošanās atpakaļ kreisajā ātrijā (priekškambarī) sistoles laikā. Tā ir vārsta miksomatozās deģenerācijas primārā forma. Ir dažādi MVP veidi, kas parasti tiek klasificēti kā klasiski un neklasiski. Smagos klasiskā MVP gadījumos komplikācijas ir mitrālā regurgitācija (asins atpakaļplūsma), infekciozs endokardīts, sastrēguma sirds mazspēja un retos gadījumos sirdsdarbības apstāšanās. MVP diagnozi nosaka ar ehokardiogrāfiju, kurā izmanto ultraskaņu, lai vizualizētu sirds mitrālo vārstuli. MVP is visizplatītākā sirds vārstuļu slimība, un tiek lēsts, ka MVP ietekmē ap 2—3% iedzīvotāju pasaulē, un katram 1 no 40 cilvēkiem ir MVP. Šo diagnozi pirmo reizi aprakstīja Džons Breretons Bārlovs (John Brereton Barlow) 1966. gadā. Pēc tam J. Maikls Krilijs (J. Michael Criley) to nosauca par mitrālā vārstuļa prolapsu.