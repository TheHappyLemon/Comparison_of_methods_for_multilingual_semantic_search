Fredijs Alehandro Gvarins Vaskess (spāņu: Fredy Alejandro Guarín Vásquez, dzimis 1986. gada 30. jūnijā) ir bijušais Kolumbijas futbolists, spēlēja pussarga pozīcijā, bijis Kolumbijas futbola izlases dalībnieks. Savu karjeru sācis Kolumbijā, vēlāk neilgu laiku spēlējis Argentīnas komandā Boca Juniors un Francijas komandā Saint-Étienne. 2008. gadā pievienojies Portugāles komandai Porto. Porto komandā viņš izcīnīja trīs Premjerlīgas titulus, trīs Portugāles kausus, kā arī 2011. gadā uzvarēja UEFA Eiropas līgā. No 2012. līdz 2016. gadam spēlējis Itālijas komandā Internazionale. Vēlāk spēlējis arī Ķīnā un Brazīlijā. Kolumbijas futbola izlases sastāvā debitējis 2006. gadā. Piedalījies 2014. gada FIFA Pasaules kausā.