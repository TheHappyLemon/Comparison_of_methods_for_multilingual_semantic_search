Nikolass Kims Kopola (angļu: Nicolas Kim Coppola; dzimis 1964. gada 7. janvārī Longbīčā, Kalifornijas štatā, ASV), labāk pazīstams kā Nikolass Keidžs (angļu: Nicolas Cage), ir amerikāņu aktieris, producents un režisors. Viņš ir filmējies vairāk nekā 60 filmās, tai skaitā "Arizonas audzināšana" (1987), "Klints" (1996), "Ar ienaidnieka seju" (1997), "Nozust 60 sekundēs" (Gone in 60 Seconds; 2000), "Nacionālie dārgumi" (2004), "Rēgu bruņinieks" (2007), "Sliktais leitnants: Izsaukums Ņūorleānā" (Bad Lieutenant: Port of Call New Orleans; 2009), "Jaunie Supervaroņi" (Kick-Ass; 2010), "Rēgu Bruņinieks: Atriebes Gars" (2012). 32 gadu vecumā Nikolass Keidžs kļuva par piekto jaunāko aktieri, kas saņēmis Amerikas Kinoakadēmijas balvu kā labākais aktieris par lomu filmā "Pametot Lasvegasu" (1995). Vēl nominēts 2003. gada Amerikas kinoakadēmijas balvai nominācijā "labākais aktieris" par lomu filmā "Adaptācija" (2002). Nikolass Keidžs ir no amerikāņu kino aprindās ievērojamās Kopolu dzimtas, tēvocis ir režisors Frānsiss Fords Kopola (attiecīgi māsīca — režisore Sofija Kopola), tomēr viņš nomainīja uzvārdu, lai aktiera karjeru veidotu pats, nevis tēvoča slavas ietekmē.