Mikijs Čārlzs Mentls (angļu: Mickey Charles Mantle; dzimis 1931. gada 20. oktobrī, miris 1995. gada 13. augustā) bija amerikāņu beisbolists, spēlēja centrfīlda un pirmās bāzes spēlētāja pozīcijā. MLB aizvadījis 18 sezonas, pārstāvēja Ņujorkas "Yankees" klubu. Karjeras laikā 7 reizes "Yankees" kluba sastāvā uzvarējis Pasaules sērijā, kopumā MLB sezonas finālā spēlējis 20 reizes. 20 reizes piedalījies Visu zvaigžņu spēlē. Trīs sezonas ticis atzīts par Amerikas līgas vērtīgāko spēlētāju. Trīs sezonās bija līgas līderis veiktajos mājas skrējienos. Spēlētājs ir uzstādījis vairākus rekordus, tai skaitā par visvairāk Pasaules sērijā veiktajiem mājas skrējieniem (18). Bijis sava laika labāk apmaksātais beisbolists. 1967. gadā sasniedza savu 500. mājas skrējienu, kopumā karjeras laikā veicis 536 mājas skrējienus. Pēc karjeras beigām bijis "Yankees" treneris. 1974. gadā iebalsots Nacionālajā beisbola slavas zālē. 1998. gadā The Sporting News ierindoja 17. vietā beisbola 100 izcilāko spēlētāju sarakstā, ESPN SportsCentury viņš tika ierindots 37. vietā 50 izcilāko sportistu sarakstā. Iekļauts MLB gadsimta simboliskajā izlasē.