Zvaigznes diena, arī Triju kungu diena vai Triju ķēniņu diena, ir kristiešu svētki, kas parasti tiek svinēti 6. janvārī. Pirmās ziņas par Zvaigznes dienas svinēšanu datējamas ar 2. gadsimtu, un tās minēti Aleksandrijas Klementa un gnostiķu darbos. Vēstures gaitā svētku nozīme dažādās kristīgajās tradīcijās ir būtiski mainījusies (jo īpaši Ziemassvētki kļuva par patstāvīgiem svētkiem), kā rezultātā vēsturiskās baznīcas mūsdienās Zvaigznes dienu svin dažādi — dažas Austrumu Pareizticīgās baznīcas šo dienu atzīmē 19. janvārī. Pēc tradīcijas tiek uzskatīts, ka šajā dienā Trīs Austrumu gudrie, sekojot zvaigznei, devās uz Bētlemi aplūkot jaundzimušo jūdu ķēniņu Jēzu Kristu. Šis notikums ir aprakstīts Mateja evaņģēlija 2. nodaļā.