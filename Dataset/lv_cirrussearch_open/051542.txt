Teniss 1996. gada vasaras olimpiskajās spēlēs Atlantā norisinājās no 23. jūlija līdz 3. augustam. Šī bija 10. reize, kad teniss oficiāli bija olimpisko spēļu sporta veids. 1996. gada olimpisko spēļu tenisa turnīrs tika aizvadīts Stounmonteinas tenisa centrā uz cietā seguma kortiem. Olimpiskajā tenisa turnīrā piedalījās 182 tenisisti (96 vīrieši un 86 sievietes) no 56 valstīm. Medaļas tika sadalītas četrās disciplīnās — vīriešu un sieviešu vienspēlēs un vīriešu un sieviešu dubultspēlēs. Šīs bija pirmais olimpiskais tenisa turnīrs kopš 1924. gada Parīzes olimpiskajām spēlēm, kad olimpiskajā tenisa turnīrā bronzas medaļa tika piešķirta nevis diviem spēlētājiem, bet gan vienam spēlētājam. Trīs no četrām zelta medaļām izcīnīja ASV tenisisti. Vīriešu vienspēlēs par čempionu tika atzīts amerikānis Andrē Agasi, bet sieviešu vienspēlēs Lindsija Devenporta. Spāniete Aranča Sančesa Vikario un čehu tenisiste Jana Novotna šajā olimpiskajā tenisa turnīrā bija vienīgās, kas izcīnīja divas olimpiskās medaļas.