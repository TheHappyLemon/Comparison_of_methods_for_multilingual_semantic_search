Tramvaju satiksme Liepājā ir viens no sabiedriskā transporta veidiem Liepājā. Pilsētā ir viena tramvaja līnija, un to pārvalda SIA “Liepājas tramvajs”. Liepājā ir vecākā elektriskā tramvaja līnija Baltijā, kas darbojas kopš 1899. gada. Atšķirībā no Rīgas un Daugavpils, kur tramvaja sliežu ceļa platums ir 1524 mm, Liepājā tramvajs kursē pa šaursliežu ceļu 1000 mm platumā. Maršruta līnijas kopgarums ir 15,4 kilometri.