Anžela Brice (dzimusi Anžela Mosina 1970. gada 21. martā Severomorskā, Krievijā) ir bijusī Latvijas biatloniste un distanču slēpotāja, tagad — biatlona trenere. Sākumā trenējusies distanču slēpošanā. Studējusi Minskas Fiziskās kultūras institūtā, ko absolvējusi 1992. gadā, studiju laikā pievērsusies biatlonam. Viņa ir piedalījusies trijās ziemas olimpiskajās spēlēs (1998, 2002, 2006). 1998. gadā Nagano Brice Latviju pārstāvēja distanču slēpošanā, 30 km slēpojumā ierindojusies 53. vietā, 2002. gadā Soltleiksitijā un 2006. gadā Turīnā startējusi biatlona sacensībās, augstākais sasniegums individuālajās distancēs ir Turīnā izcīnītā 48. vieta 15 km klasiskajā distancē. Brice ir viena no diviem Latvijas sportistiem, kas pārstāvējusi valsti Olimpiskajās spēlēs biatlonā un distanču slēpošanā (otrs ir Oļegs Maļuhins). 1995. un 1996. gada Pasaules čempionātos biatlonā izcīnījusi 29. vietu sprintā. Pēc 2006. gada Olimpiskajām spēlēm beigusi sportistes karjeru. Pēc tam sākusi treneres karjeru, trenē meitu Aneti, darbojas Cēsu sporta skolā. Bijusi precējusies ar biatlonistu Ilmāru Brici, viņu meita Anete Brice arī ir biatloniste un bijusī distanču slēpotāja.