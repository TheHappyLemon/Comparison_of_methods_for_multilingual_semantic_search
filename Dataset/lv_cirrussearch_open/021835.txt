Raduga-1M №2 (Радуга-1М №2) zināms arī kā Globus-1M 12L (Глобус-1М 12Л) ir Krievijas militārais sakaru pavadonis, otrais no Raduga-1M sērijas. Pavadonis palaists 2010. gada janvārī, un to apkalpo Krievijas Kosmiskais karaspēks. Oficiāli ziņas par kosmiskā aparāta parametriem netiek sniegtas, bet zināms, ka tas darbojas frekvenču joslās L, C, X un Ka. Pavadoni izgatavojis uzņēmums ISS Rešetnjova. Raduga-1M №2 tika palaists 2010. gada 28. janvārī 00:18 UTC ar nesējraķeti Proton-M/Briz-M no Baikonuras kosmodroma 81. laukuma 24. palaišanas iekārtas. 09:19 UTC pavadonis atdalījās no dzinējbloka Briz-M un ievadīts ģeostacionārajā pārejas orbītā. Ģeostacionārajā orbītā Raduga-1M №2 izvietots punktā 85° austrumu garuma, kur 2010. gada februārī tas nomainīja 2004. gadā palaisto Raduga-1 №7, kurš tika pārvietots uz pozīciju 128° A, bet vēlāk sabojājās un tagad nekontrolēti dreifē.