Katrina Lehisa (igauņu: Katrina Lehis; dzimusi 1994. gada 19. decembrī Hāpsalu) ir igauņu paukotāja, kas specializējas paukošanā ar špagu, olimpiskās zelta un bronzas medaļas ieguvēja. Ar paukošanu sāka nodarboties 2004. gadā. 2014. gadā Lehisa izcīnīja zelta medaļu Pasaules čempionātā paukošanā junioriem un tika atzīta par gada jauno sportisti Igaunijā. 2015. gadā viņa ieguva sudraba godalgu komandu sacensībās Eiropas čempionātā. Tāpat kļuva par sudraba medaļas ieguvēju komandu sacensībās arī 2015. gada Eiropas spēlēs Baku. 2018. gadā izcīnīja zelta medaļu Eiropas čempionātā paukošanā, finālā uzvarot tautieti Kristinu Kūsku. 2020. gada vasaras olimpiskajās spēlēs Tokijā izcīnīja bronzas medaļu individuālajās sacensībās paukošanā ar špagu, kas kļuva par pirmo Igaunijas medaļu paukošanas sportā. Vēl Tokijas olimpiskajās spēlēs Igaunijas komandas sastāvā tika izcīnīta zelta medaļa komandu sacensībās. 2021. gadā atzīta par Igaunijas gada sportisti.