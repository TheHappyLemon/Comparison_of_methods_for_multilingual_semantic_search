Šis raksts ir par Rīgas pilsētas daļu. Par citām jēdziena Katlakalns nozīmēm skatīt nozīmju atdalīšanas lapu. Katlakalns ir Rīgas pilsētas apkaime Pārdaugavā, Zemgales priekšpilsētā. Katlakalna apkaime atrodas Rīgas dienvidu daļā. Tā robežojas ar Salu (tikai savienojums pa ūdeni),[nepieciešama atsauce] Maskavas forštates, Ķengaraga (ar abām ir savienojums pa Dienvidu tiltu) un Bišumuižas apkaimēm, kā arī ar Ķekavas novada Ķekavas pagastu apkaimes dienvidu daļā. Katlakalna apkaimes robežas ir Bieķengrāvis, Daugava, pilsētas robeža, Bauskas iela, Bišumuižas grāvis. Katlakalna apkaimes kopējā platība ir 1,554 km², kas ir apmēram par 3/5 mazāk nekā vidējais apkaimes platības rādītājs Rīgā. Apkaimes iedzīvotāju skaits ir niecīgs, apbūvē dominē rūpniecības uzņēmumi un biroju ēkas. Apkaimes morfoloģiskās robežas ir saplūdušas ar Ķekavas novada Valdlaučiem un Bišumuižas apkaimi, tai nav skaidra vietējā centra (realitātē tas atrodas ārpus Rīgas — Ķekavas novada Valdlaučos). Pa perimetru apkaimes robežas garums ir 6 028 metri.