Dumpis uz kuģa Bounty (angļu: Mutiny on the Bounty) notika Klusā okeāna dienvidu daļā 1798. gada 28. aprīlī. Kuģis Bounty 1787. gadā devās no Anglijas uz Taiti, lai nogādātu maizeskoka augļus uz Rietumindiju, auga introdukcijai Karību jūras salās. Kuģis veiksmīgi nokļuva Taiti, kur uzturējās 5 mēnešus, lai piepildītu to ar augļiem. Šajā laikā apkalpe baudīja relatīvu brīvību, daudzi locekļi dzīvoja krastā, nodibinot attiecības ar vietējām iedzīvotājām. Kad kuģis atpakaļceļā bija pavadījis trīs nedēļas, netālu no Tofua salas (mūsdienu Tongā) kuģa apkalpe kapteiņa palīga Flečera Kristiana vadībā sadumpojās un izsēdināja kuģa kapteini Viljamu Blaju kopā ar 18 tā piekritējiem uz laivas. Uz kuģa palika 25 apkalpes locekļi. Daļa dumpinieku apmetās Taiti, bet daļa, Flečera Kristiāna vadībā, kopā ar Taiti sievietēm, nodibināja koloniju Pitkērnā. Blaja laiva 41 dienā veica 6710 km ceļu, līdz izglābās, sasniedzot Kupangu Indonēzijā. 1790. gadā Blajs atgriezās Anglijā un Admiralitāte izsūtīja kuģi Pandora, lai dotos dumpinieku meklējumos. 14 no apkalpes loceļiem Taiti tika sagūstīti. Atceļā uz Angliju Pandora nogrima pie Lielā Barjerrifa. Bojā gāja 31 apkalpes loceklis un 4 sagūstītie dumpinieki. 1792. gada jūnijā atlikušos 10 Bounty dumpiniekus atgādāja uz Angliju. Viņi tika tiesāti — četri tika attaisnoti, trijiem tika piedots, bet trīs tika pakārti. Flečera Kristiana vadītā grupa Pitkērnas salā tika atklāta 1808. gadā, tajā brīdī no dumpīgās apkalpes bija dzīvs viens cilvēks, pārējie bija nogalināti savstarpējās cīņās. Dumpinieku pēcteči ir mūsdienu Pitkērnas iedzīvotāji. Stāsts par dumpi uz kuģa Bounty Anglijā ieguva plašu ievērību un romantizējās. Par to tika radīti literārie darbi un filmas. Stāstam pievērsušās tādas personas kā Bairons, Marks Tvens, Žils Verns. Dažādos laikos filmās par Bounty tēlojuši Marlons Brando, Klārks Geibls, Mels Gibsons, Entonijs Hopkinss, Čārlzs Lotons.