"Inišerinas Banšī" (angļu: The Banshees of Inisherin) ir 2022. gada melnā traģikomēdijas filma. Filmas scenārija autors un režisors ir Mārtins Makdona. Filmas sižets seko divu senu draugu (Kolins Ferels un Brendans Glīsons), draudzības krīzei, kad viens no viņiem pēkšņi pārtrauc attiecības, pārējās lomas atveido Kerija Kondone un Berijs Kjogans. Tajā atkal apvienots Ferela un Glīsona duets, kuri iepriekš kopā filmējās Makdona režijas debijas filmā "Reiz Brigē" (2008). Filmas "Inišerinas Banšī" pasaules pirmizrāde notika 79. Venēcijas kinofestivālā 2022. gada 5. septembrī, kurā Ferels kā labākais aktieris ieguva Volpi kausu, bet Makdona ieguva Zelta Osellu par labāko scenāriju. Īrijas, Apvienotās Karalistes un ASV kinoteātros to sāka demonstrēt no 2022. gada 21. oktobra un to izplatīja Searchlight Pictures. Filma saņēma plašu kritiķu atzinību, slavējot Makdona scenāriju un režiju, Bērvela skaņu celiņu un aktieru sniegumu, īpaši izceļot Glīsona un Ferela aktierspēli. National Board of Review to atzina par vienu no labākajām 2022. gada filmām. Filma nominēta 80. Zelta globusa balvai astoņās kategorijās, kas ir vislielākais nomināciju skaits vienai filmai kopš 2004. gadā nominētās filmas "Aukstais kalns", no kurām balvas ieguva trīs kategorijās: "Labākais mūzikls vai kinokomēdija", "Labākais aktieris mūziklā vai kinokomēdijā" (Ferels) un "Labākais scenārijs" (Makdona).