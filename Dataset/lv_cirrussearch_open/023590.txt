Rīgas Visu Svēto pareizticīgo baznīca (krievu: Церковь Всех Святых) ir Latvijas Pareizticīgās Baznīcas dievnams Rīgā, Latvijā. Atrodas Katoļu ielā 10a. Ap baznīcu atrodas Klusais dārzs, kur agrāk bijusi kapsēta. No 1774. gadā Rīgas paplašināšanas dēļ nojauktās Vissvētās Dievmātes Pasludināšanas pareizticīgo baznīcas un Svētā Nikolaja baznīcas būvmateriāliem tika uzbūvēta Visu svēto kapela, kas vēlāk pārbūvēta par baznīcu, jo palielinājās pareizticīgo skaits. Tiek uzskatīts, ka baznīcas būvdarbi esot sākti neilgi pirms 1812. gada. 1815. gadā baznīca tika iesvētīta. Šī bija bizantiešu stila koka garenbūve ar piebūvētu zvana torni. Līdz 19. gadsimta vidum Visu Svēto baznīca bija Vissvētās Dievmātes Pasludināšanas baznīcas, kas tika nodedzināta 1812. gadā, filiālbaznīca. 1851. gadā no koka celtā baznīca kļuva par patstāvīgu baznīcu. 1854. gadā tika nolemts koka baznīcas vietā celt jaunu mūra baznīcu, kuras pamatakmes tika likts 1882. gada 22. augustā. 1882. gadā bijusī koka baznīca tika pārvesta uz Ivana kapiem. 1884. gada 9. maijā baznīca tika iesvētīta. Baznīca tika celta neoromānikas stilā. Tās mūra zvanu torņa projektu izstrādāja Jānis Frīdrihs Baumanis. No 1892. līdz 1894. gadam tika uzcelta draudzes skolas ēka. Pirms Pirmā pasaules kara šis bija Maskavas priekšpilsētas garīgais centrs. Pie baznīcas 1936. gadā ticis uzstādīts piemineklis Pirmajā pasaules karā kritušajiem. 1995. gadā kādreizējās draudzes skolas telpās tika atklāts Rīgas Garīgais seminārs. Šī ir viena no retajām baznīcām Rīgā, kurā ir ticis saglabāts celtnes sākotnējais, oriģinālais interjers.