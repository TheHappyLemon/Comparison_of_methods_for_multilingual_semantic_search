Alise Ena Manro (angļu: Alice Ann Munro; dzimusi Leidlova (Laidlaw) 1931. gada 10. jūlijā) ir kanādiešu rakstniece. Sākusi rakstīt jaunietes gados, viņas pirmais stāsts The Dimensions of a Shadow tika publicēts 1950. gadā. Studējusi angļu valodu Rietumontārio universitātē. Viņas pirmais īso stāstu krājums Dance of the Happy Shades, kas tika izdots 1968. gadā, ieguva Kanādas augstāko literāro prēmiju — ģenerālgubernatora balvu. Otro reizi šo balvu ieguva par īso stāstu krājumu Who Do You Think You Are?, trešo reizi — The Progress of Love. Vēl rakstniece ir ieguvusi divas Gillera balvas un Trillium grāmatu balvu. 2009. gadā ieguvusi Bukera starptautisko balvu. 2013. gadā Manro saņēma Nobela prēmiju literatūrā kā "mūsdienu īso stāstu meistare". Viņa ir pirmā kanādiete, kas saņēmusi šo balvu, tāpat Manro ir 13. sieviete, kas saņem šo balvu šajā kategorijā. Ir paziņojusi, ka 2012. gada darbs Dear Life ir viņas pēdējais. Vairāki viņas darbi tikuši adaptēti filmām, tai skaitā darbs The Bear Came Over the Mountain, uz kuru ir balstīta filma Away from Her.