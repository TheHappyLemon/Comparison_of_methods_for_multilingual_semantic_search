"Neķītrais opis" (angļu: Dirty Grandpa) ir 2016. gada ASV kinokomēdija, kuras režisors ir Dens Meizers. Galvenās lomas atveido Zaks Efrons, Roberts De Niro, Obrija Plaza, Zoja Doiča, Džuliana Hafa un Dermots Malronijs. Filmas pirmizrāde ASV notika 2016. gada 22. janvārī. Džeisons Kellijs ir jurists, kurš strādā pie sava tēva. Pēc Džeisona vecmāmiņas bērēm viņa vectēvs Diks lūdz Džeisonam aizvest viņu uz Boka Retonu Floridā. Lai arī Džeisons pēc nedēļas plāno apprecēties ar savu valdonīgo līgavu Mereditu, viņš tomēr nolemj vectēvu aizvest uz Floridu. Abu brauciens izvēršas piedzīvojumiem bagātā ceļojumā.