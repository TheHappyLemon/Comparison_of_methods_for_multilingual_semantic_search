Vilmingtona (angļu: Wilmington) ir pilsēta Delavērā, ASV. Ņūkāslas apgabala administratīvais centrs un štata lielākā pilsēta, rūpniecības, finanšu un komerciālais centrs, galvenā osta. Senāko pastāvīgo eiropiešu apdzīvoto vietu pašreizējā Vilmingtonas atrašanās vietā Delavēras upes ielejā dibināja zviedri 1638. gadā. 1802. gadā netālu no pilsētas tika uzsākta šaujampulvera ražošana, mūsdienās DuPont ir viens no lielākajiem ķīmiskās rūpniecības uzņēmumiem. Vilmingtonā pēc Otrā pasaules kara beigām izveidojās neliela latviešu kopiena (ziedu laikos ap 200 cilvēkiem), kurā darbojās svētdienas skola, baznīcas draudze, teātra kopa u.c. organizācijas. Pilsētā dzimis un latviešu svētdienas skolā gājis politiķis, valodnieks un uzņēmējs Arturs Krišjānis Kariņš.