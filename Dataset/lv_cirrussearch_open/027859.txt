"Doktora Kaligari kabinets", arī "Kaligari kabinets" (vācu: Das Cabinet des Dr. Caligari) ir 1920. gada vācu mēmā šausmu filma, kuras režisors ir Roberts Vīne. Tiek uzskatīta par vienu no ietekmīgākajām vācu ekspresionisma filmām. Amerikāņu kinokritiķis Rodžers Īberts to nosaucis par "pirmo īsto šausmu filmu". Filma ir par diviem studentiem, kas, ieradušies gadatirgū, sastop nākotni pareģojošo somnambulu Čezāri. Tajā galvenās lomas attēlo Verners Krauss, Konrāds Feits, Frīdrihs Fehers, Lila Dagovere un Hanss Tvardovskis. 2014. gada februārī Berlīnes starptautiskajā kinofestivālā tika prezentēta digitāli restaurētā filmas versija.