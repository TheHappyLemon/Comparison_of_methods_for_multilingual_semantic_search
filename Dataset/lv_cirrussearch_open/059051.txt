Ehnatons, sākumā pazīstams kā Amenhoteps IV, bija Senās Ēģiptes 18. dinastijas faraons. Viņš ir galvenokārt zināms ar savu mēģinājumu ieviest Ēģiptē monoteisku reliģiju atonismu — Atona godināšanu. Viņa valdīšanas laikā arī notika ievērojamas izmaiņas tradicionālajā Ēģiptes mākslā. Tā kļuva reālistiskāka un arī faraona ģimene bieži tika attēlota dažādās ikdienišķās situācijās un dabiskākās pozās. Dibināja jaunu galvaspilsētu Ahetatonu jeb Amārnu, kas pēc faraona nāves tika nolīdzināta līdz ar zemi. Arī viņš pats tika pilnībā izdzēsts no Ēģiptes vēstures, visi hieroglifi ar viņa vārdu tika izkalti un vizuālie atveidojumi sadauzīti. Tikai 19. gadsimtā, kad tika atklātas viņa dibinātās pilsētas Amārnas drupas, pasaule uzzināja par tāda valdnieka eksistenci. Ehnatona galvenā sieva bija Nofretete. Viens no Ehnatona dēliem bija nākamais faraons Tutanhamons, kura nepostītais apbedījums tika atklāts 20. gadsimta sākumā.