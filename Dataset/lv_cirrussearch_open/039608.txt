Lodīšu pildspalva ir viens no pildspalvu veidiem. Senāks pildspalvu veids ir tintes pildspalva. Pildspalva darbojas pēc principa, ka tās tintes caurulītes galā ir lodīte, kas rakstot griežas un atstāj uz papīra tintes pēdas. Par lodīšu pildspalvas izgudrotāju uzskata ebreju izcelsmes ungāru Lāslo Bīro. Viņš kopā ar brāli 1938. gadā patentēja šo izgudrojumu. 1940. gadā viņi saņēma pirmo lielo pasūtījumu no Apvienotās Karalistes gaisa spēkiem, lai lidotāji varētu veikt pierakstus, atrodoties debesīs. Sākotnēji lodīšu pildspalvas bija ļoti dārgas, bet mūsdienās tās ir lētas un ir viens no izplatītākajiem kancelejas piederumiem.