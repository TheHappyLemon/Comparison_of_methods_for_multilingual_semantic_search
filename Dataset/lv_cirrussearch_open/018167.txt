Amazones lietus mežs ir mūžzaļš mitrs tropiskais lietus mežs, kas aizņem lielāko Amazones upes baseina daļu Amazones līdzenumā Dienvidamerikā. Amazones baseina platība ir 7 miljoni km2, no kuriem 5,5 miljonus km2 aizņem lietus mežs. Lietus mežs atrodas deviņu valstu teritorijās. Lielākā daļa atrodas Brazīlijā (60%), kam seko Peru (13%), Kolumbija (10%), kā arī Venecuēla, Ekvadora, Bolīvija, Gajāna, Surinama, Gviāna. Šeit atrodas vairāk nekā puse no pasaulē palikušajiem lietus mežiem, tāpat šis ir lielākais un sugām visbagātākais tropiskais lietus mežs pasaulē. Amazones lietus mežos aug dažādi epifīti, piemēram, orhidejas, bromēlijas, dažādas papardes, kas aug uz koku zariem, izmantojot mitrumu un barības vielas, kas tur nonākušas, sakrājoties atmirušām augu daļām un lietus ūdenim. Uz zemes koku ēnā aug dažādas sūnas, papardes, kā arī ķērpji. Lietus mežos aug sarkankoki, kuriem ir vērtīga koksne, hinīnkoki, hevejas, kakaokoki, gumijkoki. Dzīvnieku valsts ir ļoti daudzveidīga un savdabīga. Amazones lietus mežos mitinās jaguāri, vardes, bļauri, sliņķi, kapibaras, anakondas, tapīri, rozā delfīni (pazīstami arī kā Amazones upes delfīni), gekoni, sikspārņi, vaboles, odi un milzum daudz mušu.