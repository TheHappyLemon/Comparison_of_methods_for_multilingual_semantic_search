Reimonds Alberts "Rejs" Romāno (Raymond Albert "Ray" Romano; dzimis 1957. gada 21. decembrī) ir amerikāņu aktieris, stand-up komiķis, scenārists. Viņš vislabāk pazīstams ar Reja Barona lomu CBS situāciju komēdijseriālā "Visi mīl Reimondu" (Everybody Loves Raymond), kurā filmējās no 1996. līdz 2005. gadam. Tāpat ir ieskaņojis mamutu Maniju "Ledus laikmeta" filmu sērijā. 2002. gadā par lomu seriālā "Visi mīl Reimondu" saņēmis Emmy balvu, tāpat ieguvis vairākas People's Choice balvas un ticis nominēts gan Emmy, gan Ekrāna aktieru ģildes balvai, gan Zelta globusa balvai.