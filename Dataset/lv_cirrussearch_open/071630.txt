Andrāši prospekts (ungāru: Andrássy út) ir 19. gadsimta vidū izbūvēts bulvāris Ungārijas galvaspilsētā Budapeštas Peštas daļā. 2,4 kilometrus garā iela savieno Ferenca Deāka laukumu ar Varoņu laukumu un Pilsētas parku. Ielas izbūve uzsākta 1872. gadā. Izbūves darbus vadīja arhitekts Miklošs Ibls (Ybl Miklós, 1814 – 1891). No 1894. līdz 1896. gadam zem ielas tika izbūvēta Budapeštas metro līnija, kas bija pirmā kontinetālajā Eiropā. Iela 1885. gadā nosaukta Ungārijas premjerministra Ģulas Andrāši vārdā. Pēc Otrā pasaules kara, līdz 1956. gada Ungārijas revolūcijai, iela tika saukta Staļina vārdā, revolūcijas laikā to nosaucot par Ungārijas jaunatnes prospektu. Pēc revolūcijas sakāves to sauca par Tautas republikas prospektu, līdz 1990. gadā tam tika atjaunots vēsturiskais nosaukums. Pazīstamāko Andrāši prospekta ēku vidū ir Ungārijas Valsts operas ēka, Ferenca Lista Mūzikas akadēmijas ēka un Terora nams. 2002. gadā Andrāši prospekts kā elements iekļāvās UNESCO Pasaules mantojuma objektā "Budapešta, ieskaitot Donavas promenādi, Budas pils kvartālu un Andrāši prospektu".