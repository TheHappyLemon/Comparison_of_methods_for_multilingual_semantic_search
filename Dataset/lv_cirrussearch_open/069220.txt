Lielvara (angļu: superpower) ir valsts vai pārnacionāla savienība, kurai ir dominējošs stāvoklis, ko raksturo spēja ietekmēt pasauli globālā mērogā. Tas tiek panākts, apvienojot ekonomisko, militāro, tehnoloģisko, politisko un kultūras varenību, kā arī diplomātisko un "maigās varas" ietekmi. Tradicionāli starp lielvarām dominē lielvalstis. Otrā pasaules kara laikā šis termins pirmo reizi tika lietots attiecībā uz Amerikas Savienotajām Valstīm, Britu impēriju un Padomju Savienību. Pēckara dekolonizācijas gaitā Britu impērija zaudēja savas kolonijas un kara dēļ novājinātā Apvienotā Karaliste kļuva atkarīga no ASV. Aukstā kara laikā par lielvarām uzskatīja ASV un PSRS. Pēc Aukstā kara beigām un PSRS sabrukuma 1991. gadā ASV kļuva par vienīgo pasaules lielvaru. Kopš 2010. gadu beigām un 2020. gadiem Ķīna tiek dēvēta par topošo vai pat jau izveidojušos lielvaru.