"X-faili. Slepenās lietas" (angļu: The X-Files) bija amerikāņu zinātniskās fantastikas seriāls, ko pārraidīja televīzijas kanālā Fox no 1993. gada 10. septembra līdz 2002. gada 19. maijam. Seriālā FIB speciālie aģenti izmeklē lietas ar paranormālām iezīmēm. Tajā galvenās lomas atveido Deivids Duhovnijs, Džiliana Andersone, Roberts Patriks, Annabeta Giša un Mičs Pilegi. 1997. gadā pēc Super Bowl tika pārraidīta ceturtās sezonas sērija Leonard Betts, ko kopumā ASV noskatījās 29,098 miljoni skatītāju. Kopumā seriālam ir iznākušas 202 sērijas deviņās sezonās. 2016. gadā seriālam tika izveidots turpinājums - 10. sezona ar 9 sērijām, 2018. gadā iznāca 11. sezona, kuras noslēguma 10. sērija tika demonstrēta 21. martā.