Keisija Īsthema (angļu: Casey Eastham; dzimusi 1989. gada 19. martā) ir austrāliešu lauka hokeja spēlētāja, parasti spēlē pussardzes pozīcijā, Austrālijas izlases dalībniece. Austrālijas nacionālajā izlasē debitējusi 17 gadu vecumā 2006. gadā. Piedalījusies divās Olimpiskajās spēlēs (2008, 2012). 2008. gadā Pekinā bija jaunākā savas izlases pārstāve. Turnīrā sportiste guva 4 vārtus un izlases sastāvā ieņēma 5. vietu. Arī 2012. gadā Londonā Austrālijas izlase ieņēma 5. vietu. 2009. gadā K. Īsthema tika atzīta par gada labāko jauno spēlētāju visā pasaulē. 2010. gada Nāciju Sadraudzības spēlēs viņa Austrālijas izlases sastāvā izcīnīja zelta medaļu.