Augsburga (vācu: Augsburg, izrunā: [ˈaʊksbʊʁk]) ir neatkarīga pilsēta Vācijas dienvidos, Bavārijas federālajā zemē, vēsturiskajā Švābijas reģionā. Pēc iedzīvotāju skaita Augsburga ir trešā lielākā pilsēta Bavārijā; 2021. gadā tajā dzīvoja 296 tūkstoši iedzīvotāju. Pilsēta atrodas 50 km uz rietumiem no Minhenes, Lehas krastos, kur tajā ieplūst Vertahas upe. Augsburga ir nozīmīgs transporta mezgls. Augsburgas ūdens pārvaldības sistēma 2019. gadā tika iekļauta UNESCO Pasaules mantojuma sarakstā.