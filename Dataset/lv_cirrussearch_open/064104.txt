"Brauc ar manu auto" (japāņu: ドライブ・マイ・カ) ir 2021. gada Japānas drāmas filma, kuras režisors un viens no scenārija autoriem ir Rjūsuke Hamaguči. Filmā galvenās lomas atveido Hidetoši Nišidžima, Toko Miura un Reika Kirišima. Filma ir balstīta uz Haruki Murakami 2014. gada stāstu izlases Men Without Women motīviem. Filma stāsta par teātra režisoru, kurš iestudē vairāku valodu Antona Čehova lugu "Tēvocis Vaņa", pēc savas sievas nāves. Filmas "Brauc ar manu auto" pirmizrāde notika 2021. gada 11. jūlijā Kannu kinofestivālā, kur tā sacentās par Zelta palmas zaru. Filma festivālā saņēma trīs balvas, tai skaitā par labāko scenāriju. Filma guva ievērojamus panākumus, daudzviet dēvēta par 2021. gada labāko filmu. 94. Kinoakadēmijas balvu pasniegšanas ceremonijā filma nominēta četrām balvām, saņemot balvu kategorijā "Labākā starptautiskā spēlfilma". "Brauc ar manu auto" ir pirmā Japānas filma, kas nominēta Kinoakadēmijas balvai kategorijā "Labākā filma". Hamaguči kļuva par par trešo japāni, pēc Hiroši Tešigaharas 1965. gadā un Akiras Kurosavas 1985. gadā, kurš nominēts kategorijā "Labākais režisors".