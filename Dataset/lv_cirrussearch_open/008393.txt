Leopolds I (vācu: Leopold I., ungāru: I. Lipót, čehu: Leopold I.,horvātu: Leopold I.; dzimis 1640. gada 9. jūnijā, miris 1705. gada 5. jūnijā) bija Hābsburgu dinastijas Svētās Romas impērijas imperators no 1658. gada līdz savai nāvei. Bija arī Ungārijas un Bohēmijas karalis. Tēvs Leopoldam bija Svētās Romas imperators Ferdinands III, bet māte — Spānijas karaļa Felipes III meita. Francijas karaļa Luija XIV brālēns. Kļuva par troņmantinieku 1654. gada 9. jūlijā, kad 21 gada vecumā nomira viņa vecākais brālis Ferdinands IV. Valdīšana vainagojās ar panākumiem pret Osmaņu impēriju Lielā turku kara laikā. Uzvaras Sentgotārdas kaujā (1664. gadā), Vīnes kaujā (1683. gadā), Otrajā Mohāčas kaujā (1687. gadā) un Zentas kaujā (1697. gadā) ļāva Hābsburgien anektēt Transilvāniju un lielu daļu Ungārijas. Leopolds I tāpat konfliktēja ar Franciju Deviņgadu karā (1688—1697) un Karā par Spānijas mantojumu (1701–1714). Pēc Leopolda nāves troni mantoja viņa dēls Jozefs I.