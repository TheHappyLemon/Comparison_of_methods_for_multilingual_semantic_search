Lauksaimniecības nodrošināšanas pārvalde (angļu: Farm Security Administration) dibināta 1937. gadā, kad tika apvienotas ASV valdības Pārkārtošanas Pārvalde (Resettlement Administration) un Lauksaimniecības nodaļa (Department of Agriculture). Lauksaimniecības nodrošināšanas pārvalde (LNP) bija tā laika ASV prezidenta Franklina Rūzvelta politiska pieeja cīņai ar Lielo depresiju un tās radītajām sekām ASV ekonomikā un tautsaimniecībā, un graudaugu neražu 20. gs. 30. gados. Pārvaldes pamatuzdevums bija palīdzēt trūkumā nonākušajiem lauksaimniekiem, nodrošinot viņus ar tehniku, piešķirot auglīgāku zemi, kā arī sniedzot iespēju lauksaimniecībā nodarbinātajiem iesaistīties industriālās ražošanas, pakalpojumu sfērā. Liela nozīme cīņai ar Lielo Depresiju bija LNP fotogrāfijas nodaļai, kuru vadīta sociālais zinātnieks Rojs Straikers. Vadītāja galvenais uzdevums bija apkopot dažādu fotogrāfu uzņemtos fotoattēlus, kuri atspoguļoja LNP labos darbus, un nodot šos attēlus presei. Valdība deva norādes par attēliem, kādus tā vēlas redzēt. R. Straikers, savukārt, iestājās par fotoattēlu uzņemšanu mazās ASV pilsētās, fotoattēliem ar šo pilsētu iedzīvotājiem, tādējādi atspoguļojot reālo ainu – ekonomiskās krīzes skartos cilvēkus, viņu ikdienu un dzīves. Līdz ar to fotogrāfu uzņemtie attēli pievērsa sabiedrības un sociālo zinātnieku uzmanību valstī esošajai situācijai un pastāvošajām problēmām. LNP darbība un fotogrāfijas nodaļa tika kritizēta, pielīdzinot to PSRS propagandai. ASV valdība un LNP darbinieki gan šādu salīdzinājumu noliedza, kā arī vārda propaganda vietā lietoja terminu publicitāte. Kritiski par nodaļas darbu izteicās arī mākslas fotogrāfs Ansels Adamss, apgalvojot, ka projektā iesaistītie nav fotogrāfi, bet gan bariņš sociologu ar kamerām. LNP fotogrāfijas nodaļa kļuva par visnozīmīgāko piemēru valsts sponsorētam dokumentālam projektam. Daudzi projekta dalībnieki pēcāk tika nodēvēti par dižajiem fotogrāfiem. Viņu vidū bija: Volkers Evanss, Doroteja Lange, Rasels Lī, Artūrs Rotsteins, Bens Šāns, Mariona Posta Valkota. Šo autoru darbus bieži dēvē par Amerikas Lielās Depresijas cilvēku seju atklājējiem. LNP darbojās līdz 1942. gadam, kad tā no Lauksaimniecības kļuva par Kara aģentūru un tajā nodarbinātie fotogrāfi nodarbojās ar kara fotogrāfiju uzņemšanu.