Šis raksts ir par ģeogrāfisku reģionu Klusajā okeānā. Par pasaules daļu skatīt rakstu Austrālija un Okeānija. Okeānija ir ģeogrāfisks reģions Klusā okeāna centrālajā daļā un tā rietumu daļā. Kopā ar Austrāliju tā veido Austrālijas un Okeānijas pasaules daļu. Ģeogrāfiski un kultūrvēsturiski Okeānija sīkāk tiek iedalīta Mikronēzijā, Melanēzijā un Polinēzijā (dažreiz vēl atsevišķi tiek izdalīta Jaunzēlande). Okeānijas salu kopējā platība ir 1,26 miljoni km², kas ir 14,8 % no Austrālijas un Okeānijas pasaules daļas platības. Lielākās Okeānijas salas ir Jaungvineja (786 tūkstoši km²), Dienvidsala (146 000 km²), Ziemeļsala (112 000 km²; abas salas ir Jaunzēlandes pamatā), Jaunbritānija (35 000 km²) un Jaunkaledonija (17 000 km²). Lielākās Okeānijas pilsētas pēc iedzīvotāju skaita ir Oklenda (Jaunzēlande), Honolulu (ASV, Havajas), Kraistčērča (Jaunzēlande), Portmorsbi (Papua-Jaungvineja) un Velingtona (Jaunzēlande).