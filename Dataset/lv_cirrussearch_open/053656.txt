Igors Stefans Kokoškovs (serbu: Игор Стефан Кокошков; dzimis 1971. gada 17. decembrī Dienvidbanatas apgabalā) ir serbu basketbola treneris. 2024. gadā viņš ir Nacionālās basketbola asociācijas (NBA) kluba Atlantas "Hawks" galvenā trenera asistents. I. Kokoškovs līdz 2023. gadam bija vienīgais treneris no Eiropas, kurš ir bijis NBA komandas galvenais treneris (vadīja Fīniksas "Suns" 2018. un 2019. gadā). I. Kokoškovs 19 sezonas strādājis Nacionālajā basketbola asociācijā, galvenokārt kā trenera asistents. 2018. un 2019. gadā viņš bija Fīniksas "Suns" galvenais treneris, pēc tam 2019.—2020. gada sezonā bija Sakramento "Kings" trenera asistents. I. Kokoškovs bija pirmais Eiropas treneris, kas bija trenera asistents NCAA pirmās divīzijas komandai studentu basketbolā un pirmais ārpus Amerikas dzimušais trenera asistents NBA, kad 2000. gadā ieņēma šo amatu Losandželosas "Clippers" komandā. 2004. gadā, kopā ar Detroitas "Pistons" uzvarot NBA čempionātā, viņš kļuva par pirmo ārpus Amerikas dzimušo treneri, kas to paveicis. 2018. gadā, kļūstot par Fīniksas "Suns" galveno treneri, viņš kļuva par pirmo ārpus Ziemeļamerikas dzimušo, kas ieņēmis šādu amatu. Kā Slovēnijas izlases galvenais treneris I. Kokoškovs uzvarēja 2017. gada Eiropas basketbola čempionātā (ceturtdaļfinālā Slovēnija pieveica Latvijas izlasi). Bijis arī Gruzijas basketbola izlases galvenais treneris (2008—2015), bet no 2019. gada līdz 2021. gada bija Serbijas basketbola izlases vadītājs.