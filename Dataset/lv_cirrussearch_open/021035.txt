Janvāra notikumi ir apzīmējums Padomju Savienības spēku uzbrukumam Lietuvai un ar to saistītajiem notikumiem, kas norisinājās Lietuvā no 1991. gada 11. — 13. janvārim. Notikumi galenokārt norisinājās galvaspilsētā Viļņā, kā arī Šauļos, Varēnā, Kauņā un Alītā. 13. janvārī, kas pazīstams arī kā Asiņainā svētdiena[nepieciešama atsauce], uzbrukumā Viļņas televīzijas tornim Padomju armija atklāja uguni uz ap ēku sapulcējušos pūli un iebrauca tajā ar tankiem. Rezultātā 13 cilvēki tika nogalināti un viens notikuma vietā mira no sirdslēkmes, bet apmēram 140 cilvēku tika ievainoti. Bojā gāja arī viens no Padomju specvienības "Alfa" kaujiniekiem, kam trāpīja nomaldījusies lode.