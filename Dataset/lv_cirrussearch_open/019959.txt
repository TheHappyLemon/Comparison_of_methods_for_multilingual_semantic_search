Šarlote Brontē (Charlotte Brontë; dzimusi 1816. gada 21. aprīlī, mirusi 1855. gada 31. martā) bija angļu romānu autore un dzejniece, vecākā no māsām Brontē, kas sasniedza pilngadību. Rakstnieces ievērojamākie darbi ir romāni "Džeina Eira" (Jane Eyre; 1847), kurā viņa vērsās pret sieviešu beztiesību, un "Šērlija" (Shirley; 1849), kurā Brontē vērsusies pret sociālo nevienlīdzību. Vairākus darbus parakstījusi ar pseidonīmu Karers Bells, tai skaitā māsu pirmo literāro darbu — dzejoļu krājumu, kas tika izdots 1846. gadā.