Šis raksts ir par datoru uzņēmumu. Par citām jēdziena Next nozīmēm skatīt nozīmju atdalīšanas lapu. Next, Inc. (vēlāk Next Computer, Inc. un Next Software, Inc. stilizēti rakstīts kā NeXT) bija amerikāņu datoru uzņēmums, kura galvenā mītne atradās Redvudsitijā, Kalifornijā. Tā izstrādāja un ražoja datoru darbstaciju sēriju, kura galvenokārt bija paredzēta augstākās izglītības un biznesa tirgiem. NeXT 1985. gadā dibināja Apple Computer līdzdibinātājs Stīvs Džobss kopā ar dažiem saviem kolēģiem pēc tam, kad viņu piespieda pamest Apple vadību. NeXT 1988. gadā iepazīstināja ar savu pirmo modeli NeXT Computer un 1990. gadā ar mazāko NeXTstation. NeXT datoru pārdošanas apjomi bija salīdzinoši ierobežoti un tiek lēsts, ka kopumā tika pārdotas aptuveni 50 000 vienības. Tomēr tā inovatīvā objektorientētā NeXTSTEP operētājsistēma un izstrādes vide bija ļoti ietekmējoša. NeXT vēlāk izlaida lielu daļu no NeXTstep sistēmas kā programmēšanas vides standartu, sauktu par OpenStep. NeXT 1993. gadā atteicās no aparatūras ražošanas, lai koncentrētos uz savas OpenStep versijas OPENSTEP pārdošanu vairākiem OEM ražotājiem. NeXT izstrādāja arī WebObjects, vienu no pirmajiem korporatīvajiem tīmekļa lietotņu ietvariem. WebObjects nekad nekļuva īpaši populārs savas sākotnējas cenas dēļ, kura bija $50 000, bet joprojām tiek uzskatīts par vienu no pirmajeim piemēriem tīmekļa serverim, kurš bāzēts uz dinamisku lapu ģenerēšanu, nevis statiska satura piedāvāšanu. 1996. gadā Apple iegādājās NeXT, samaksājot 429 miljonus ASV dolāru un 1,5 miljonus Apple akciju. Liela daļa no šībrīža OS X un iOS operētājsistēmām ir būvētas uz OPENSTEP pamata.