Vilhelms "Vims" van Hanegems (nīderlandiešu: Willem "Wim" van Hanegem, dzimis 1944. gada 20. februārī) ir bijušais Nīderlandes futbolists un futbola treneris, spēlēja pussarga pozīcijā, bijis Nīderlandes futbola izlases dalībnieks. Savā vairāk nekā 20 gadus ilgajā spēlētāja karjerā izcīnījis vairākus titulus Nīderlandē. Karjeras veiksmīgāko posmu aizvadījis Feyenoord, kur viņš trīs reizes kļuva par Eredivisie uzvarētāju, kā arī 1969–70. gada Eiropas kausa uzvarētāju. Nīderlandes futbola izlases sastāvā spēlējis no 1968. līdz 1979. gadam. Kopumā aizvadījis 52 mačus, kuru laikā guvis sešus vārtus. Piedalījies 1974. gada FIFA Pasaules kausā un 1976. gada Eiropas čempionātā. Kā treneris, ar Feyenoord komandu uzvarējis Eredivisie un Nīderlandes kausā.