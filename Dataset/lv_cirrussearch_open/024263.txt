Huans Antonio Fleča Džannoni (spāņu: Juan Antonio Flecha Giannoni; dzimis 1977. gada 17. septembrī) ir Argentīnā dzimis bijušais profesionālais Spānijas šosejas riteņbraucējs, kura profesionālā karjera ilga no 2000. līdz 2013. gadam. Flečam piemita klasiku speciālista un agresīva braucēja slava, viņš bieži iesaistījās atrāvienos. Viņa lielākie panākumi ir uzvara 2003. gada Tour de France posmā, uzvaras divās vairs neesošās klasiskajās sacensībās Züri-Metzgete un Giro del Lazio 2004. gadā un Omloop Het Nieuwsblad 2010. gadā. Viņš ir plašāk zināms arī ar vairākām augstām vietām svarīgās viendienas sacensībās, īpaši Parīze—Rubē, kur viņš pirmajā desmitniekā finišēja astoņas reizes, bet uzvarēt viņam neizdevās. Lielajās tūrēs viņš bieži darbojās gregari lomā.