Izvirduma vai ugunsgrēka mākoņi (latīņu: Pyrocumulus) ir gubumākoņi, kurus izraisa vulkānu izvirdumi vai ugunsgrēki. Šie mākoņi veidojas tāpēc, ka paaugstinātā gaisa temperatūra virs liela ugunsgrēka izraisa gaisa konvekciju un rezultātā izveidojas lieli gubumākoņi. Ja meža ugunsgrēks ir ilgstošs, mākonis pieaug tiktāl, ka no tā līst lietus, kurš tad arī nodzēš pašu ugunskuru. Ir bijuši gadījumi, kad šāds mākonis attīstās līdz negaisa mākoņa stadijai, tajā zibeņo un zibens spērieni rada jaunus ugunsgrēkus.