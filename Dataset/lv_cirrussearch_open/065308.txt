Elena Bērstina (angļu: Ellen Burstyn; dzimusi 1932. gada 7. decembrī kā Edna Reja Gilulija (Edna Rae Gillooly)) ir amerikāņu aktrise. Bērstina ir to 24 aktieru vidū, kas saņēmuši trīs nozīmīgākās aktierspēles balvas: Amerikas Kinoakadēmijas balvu, Emmy balvu un Tony balvu. 24 gadu vecumā, 1957. gadā, uzsākusi savu Brodvejas karjeru. Drīz vien piedalījusies arī vairākos televīzijas seriālos. Par lomu Pītera Bogdanoviča filmā The Last Picture Show (1971) viņa nominēta Amerikas Kinoakadēmijas balvai kategorijā "Labākā aktrise otrā plāna lomā". Savukārt par lomu Viljama Frīdkina šausmu filmā "Sātana izdzinējs" (The Exorcist, 1973) Bērstina nominēta kategorijā "Labākā aktrise galvenajā lomā". Šo balvu viņa saņēma nākamajā gadā, attēlojot atraitni Mārtina Skorsēzes komēdijdrāmā "Alise šeit vairs nedzīvo" (1974). Vēl vienu Kinoakadēmijas balvas nomināciju saņēmusi par dalību Darena Aronovska filmā "Rekviēms sapnim" (2000). 1975. gadā viņa saņēma Tony balvu par izrādi Same Time, Next Year. Par lomu 1978. gada lugas filmas adaptācijā viņa saņēma Zelta globusa balvu. Vēlāk piedalījusies filmās Resurrection (1980), How to Make an American Quilt (1995), "Jardi" (The Yards, 2000), "Klūgu vīrs" (The Wicker Man, 2006), "Strūklaka" (2006), W. (2008), "Starp zvaigznēm" (2014), "Adelainas gadi" (2015), "Lūsija debesīs" (2019) un Pieces of a Woman (2020). Saņēmusi Emmy balvas par dalību seriālos Law & Order: SVU un Political Animals.