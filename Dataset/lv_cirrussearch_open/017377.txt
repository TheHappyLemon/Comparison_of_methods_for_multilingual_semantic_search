Club Brugge Koninklijke Voetbalvereniging, biežāk pazīstams vienkārši kā Club Brugge, ir Beļģijas futbola klubs no Briges. Klubs ir dibināts 1891. gadā, pašlaik spēlē Beļģijas Pro līgā. Mājas spēles komanda aizvada Jana Breidela stadionā. Club Brugge ir viens no titulētākajiem klubiem Beļģijā, nacionālo čempionu titulu skaita ziņā atpaliekot vien no Briseles "Anderlecht". Club Brugge futbolisti ir 16 reizes kļuvuši par Beļģijas čempioniem un 11 reizes izcīnījuši Beļģijas kausu. Lielākais panākums Eiropas klubu turnīros ir iekļūšana 1977.–1978. gada sezonas Eiropas Čempionvienību kausa finālā, kur ar 0—1 piekāpās Anglijas klubam Liverpool FC.