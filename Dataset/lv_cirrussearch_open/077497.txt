Hudzona līcis (angļu: Hudson Bay, franču: baie d'Hudson) vai Tasiujarjuaks (inuītu: ᑕᓯᐅᔭᕐᔪᐊᖅ, Tasiujarjuaq) ir Atlantijas okeānam (pēc citiem datiem — Ziemeļu Ledus okeānam) piederīga epikontinentālā jūra Kanādas ziemeļos. Ar Atlantijas okeānu to savieno Hudzona šaurums. Ziemeļos no Bafina jūras to atdala Bafina sala, austrumos atrodas Labradoras pussala, bet pašos dienvidos atrodas Džeimsa līcis. Līča platība ir 1 230 000 km2. Tā garums ir ap 1370 km, platums — 1050 km. Līcis ir līdz 258 m dziļš. Ledus sega turas no oktobra līdz jūlijam.