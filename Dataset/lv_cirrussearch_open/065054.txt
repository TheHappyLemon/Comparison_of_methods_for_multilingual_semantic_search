Denjels Edvards Akroids (angļu: Daniel Edward Aykroyd; dzimis 1952. gada 1. jūlijā) ir kanādiešu aktieris, komiķis, producents, mūziķis un scenārists. Viņš ir Saturday Night Live skeča Not Ready for Prime Time Players sākotnējā sastāva dalībnieks (1975—1979). Darbojoties Saturday Night Live , Akroids piedalījās vairākās skeču sērijās par Olgalvjiem un Brāļiem Blūziem. Par darbu šajā šovā viņš saņēma piecas Primetime Emmy balvu nominācijas un 1977. gadā saņēma arī balvu. Pēc aiziešanas no šova viņš tajā ir piedalījies kā viesmākslinieks. Akroids ieguva atpazīstamību ar scenāriju un Reja Stentca lomas atveidošanu filmā "Spoku mednieki" (1984) un "Spoku mednieki 2" (1989), kā arī ir atkārtojis savu lomu dažādos projektos franšīzes ietvaros. Vēl viņš zināms pēc komiskajām lomām filmās Trading Places (1983), Spies Like Us (1985), Dragnet (1987), "Olgalvji" (Coneheads, 1993), The Great Outdoors (1988), "Brāļi Blūzi" (The Blues Brothers, 1980) un Blues Brothers 2000. 1990. gadā viņu nominēja Amerikas Kinoakadēmijas balvai kategorijā "Labākais aktieris otrā plāna lomā" par Bulija Vetana lomu filmā "Deizijas kundzes šoderis" (Driving Miss Daisy, 1989). Dramatiskas lomas atveidojis filmās "Mana meitene" (My Girl, 1991), "Čaplins" un Sneakers (abas 1992). Akroids atveidojis otrā plāna lomas filmās Tommy Boy (1995), Grosse Pointe Blank (1997), "Kārtējais pirmais randiņš" (2004), "Kampaņa: vēlēšanu cirks" (The Campaign, 2012) un "Aiz svečturiem" (Behind the Candelabra, 2013). Viņš atveidoja Maiku Vēberu savā situāciju komēdijseriālā Soul Man (1997—1998). Tāpat piedalījies dažados televīzijas seriālos, tostarp It's Garry Shandling's Show (1990), Home Improvement (1997), "Mana trakā ģimene" (2009), Simpsoni" (2021) and The Conners (2019). Akroids ir arī uzņēmējs, viņš ir līdzīpašnieks ēdināšanas iestādēm House of Blues un degvīna Crystal Head Vodka zīmolam.