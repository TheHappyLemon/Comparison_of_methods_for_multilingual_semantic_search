SKS 15. ekspedīcija (krievu: Экспедиция МКС-15; angļu: Expedition 15 jeb ISS-15) bija Krievijas rīkota kosmonautu ekspedīcija uz Starptautisko kosmisko staciju (SKS). Divi apkalpes locekļi, Fjodors Jurčihins un Oļegs Kotovs, startēja ar kosmosa kuģi Sojuz TMA-10 2007. gada 7. aprīlī kopā ar lidojuma dalībnieku Čārlzu Simoni. Viņi stacijā nomainīja 14. ekspedīcijas apkalpi Maiklu Lopezu-Alegriju un Mihailu Tjurinu, kuri 21. aprīlī uz Zemes atgriezās kuģī Sojuz TMA-9 kopā ar Simoni. Trešā dalībniece Sanita Viljamsa palika SKS, pievienojoties 15. ekspedīcijai. Sanitu Viljamsu nomainīja Kleitons Andersons, kurš ieradās 10. jūnijā ar Atlantis STS-117 misijā. 2007. gada 12. oktobrī stacijā ieradās SKS 16. ekspedīcijas apkalpe Jurijs Maļenčenko un Pegija Vitsone. 19. oktobrī notika simboliska SKS vadības nodošana 16. ekspedīcijai. Jurčihins ar Kotovu uz Zemes atgriezās 2007. gada 21. oktobrī kosmosa kuģī Sojuz TMA-10. Andersons palika stacijā un pievienojās 16. ekspedīcijai.