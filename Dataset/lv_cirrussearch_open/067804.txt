Katina Paksinu (grieķu: Κατίνα Παξινού; dzimusi 1900. gada 17. decembrī, mirusi 1973. gada 22. februārī) bija grieķu kino un teātra aktrise. Savu aktrises karjeru 1928. gadā sākusi Grieķijā, 1932. gadā bijusi viena no Grieķijas Nacionālā teātra dibinātājām. Otrā pasaules kara laikā pārcēlusies uz Apvienoto Karalisti un vēlāk uz ASV. Tur viņa piedzīvoja savu kinodebiju Sema Vuda episkajā kara filmā "Kam skanēs zvans" (For Whom the Bell Tolls, 1943), par ko viņa saņēma Amerikas Kinoakadēmijas balvu kategorijā "Labākā aktrise otrā plāna lomā". Viņa vēljoprojām ir vienīgā savas valsts pārstāve, kas jebkad ir saņēmusi Kinoakadēmijas balvu. Vēlāk piedalījusies arī vairākās citās Holivudas filmās, atgriežoties Grieķijā 1950. gadu sākumā. Vēlāk piedalījusies vairākās citās Eiropas filmās, kā Orsona Velsa "Misters Arkadins" (1955) un Lukīno Viskonti "Roko un viņa brāļi" (1960).