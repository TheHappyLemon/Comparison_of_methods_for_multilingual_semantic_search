Matss Julians Hummelss (vācu: Mats Julian Hummels, izrunā: [ˈmats ˈhʊməls]; dzimis 1988. gada 16. decembrī) ir vācu futbolists, spēlē centra aizsarga pozīcijā, Vācijas futbola izlases dalībnieks. Kopš 2019. gada Hummelss pārstāv Vācijas Bundeslīgas klubu Dortmundes "Borussia". Visu karjeru aizvadījis Vācijā. Sākumā bijis Minhenes "Bayern" kluba sistēmā (līdz 2009. gadam), pēc tam nokļuva Dortmundes "Borussia", kur "Bayern" viņu sākotnēji izīrēja. Dortmundes kluba sastāvā divas reizes kļuvis par Vācijas čempionu, tāpat sasniedzis 2013. gada Čempionu līgas finālu. Vācijas izlasē spēlē kopš 2010. gada. Tās sastāvā sasniedza 2012. gada Eiropas čempionāta pusfinālu, kā arī uzvarēja 2014. gada FIFA Pasaules kausā.