Šis raksts ir par Polijas kņazu. Par citām jēdziena Lešeks nozīmēm skatīt nozīmju atdalīšanas lapu. Lešeks I Baltais (poļu: Leszek Biały; dzimis 1184. gadā vai 1185. gadā, miris 1227. gada 24. novembrī) bija Pjastu dinastijas Krakovas kņazs no 1194. gada līdz savai nāvei 1227. gadā ar vairākiem pārtraukumiem, jo vienlaicīgi uz Polijas valdnieka troni pretendēja Meško III Vecais un Vladislavs III Tievkājis. Lešeks I bija Polijas lielkņaza Kazimira II Taisnīgā dēls. No Rurika dinastijas sievas Gžimislavas viņam bija dēls Boļeslavs V Kautrīgais. Aktīvi centās nostiprināt ietekmi austrumu virzienā, kur cīnījās ar Ungārijas par ietekmi Galīcijā. 1205. gadā pie Zavihostas pieveica iebrukušo Kijevas liekņazu Romānu Mstislavoviču, kurš kaujā krita. Nostājās pāvesta Inocenta III sabiedroto pusē, atzīdams sevi par pāvesta vasali. 1227. gadā tika nogalināts augstmaņu sanāksmes laikā, iespējams pēc Pomerānijas kņaza Svantopolka II pavēles. Leģenda vēsta, ka Lešeks I Baltais esot attiecis pāvestam dalību Krusta karā, jo Svētajā zemē neesot alus.