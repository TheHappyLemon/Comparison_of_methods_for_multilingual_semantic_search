Kirigami (japāņu: 切り紙, kiru — 'griezt', kami — 'papīrs') ir origami paveids, kurā papīrs tiek ne tikai locīts kā origami, bet arī griezts, parasti neizmantojot līmi. Par kirigami mākslas pamatlicēju tiek uzskatīts japāņu arhitekts Masahiro Čatani, un pirmie kirigami radīti 1980. gadā. Parasti kirigami veido, griežot salocītu papīru vai plānu salocītu kartonu, kas pēc tam tiek atlocīts un izvērsts. Iepriekšējs zīmējums uz papīra veidots netiek, kirigami forma veidojas tieši griešanas laikā, kas padara šo tehniku par ļoti radošu. Vienkāršākie kirigami parasti ir simetriski, piemēram, sniegpārslas, pentagramas vai orhidejas ziedi.