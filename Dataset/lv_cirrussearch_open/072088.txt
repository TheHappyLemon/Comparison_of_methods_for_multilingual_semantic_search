Alfreds Džozefs Hičkoks (angļu: Alfred Joseph Hitchcock; dzimis 1899. gada 13. augustā Londonā, miris 1980. gada 29. aprīlī Losandželosā) bija angļu kinorežisors, kinoproducents, scenārists. Strādāja Apvienotajā Karalistē un ASV; pēc veiksmīgas karjeras dzimtajā Apvienotajā Karalistē gan mēmo, gan skaņu filmu veidošanā Hičkoks devās uz ASV. Hičkoks ir kinorežisors, kurš ir cieši saistīts ar žanru "trilleris" (no angļu: thrill — ‘satraukt’) un ar jēdzienu "neziņa" (no angļu: suspense — ‘nenoteiktība’). Hičkoks mācēja meistarīgi radīt savās filmās nemierpilnas nenoteiktības atmosfēru, saspīlētu gaitu, nojautas pēc kaut kā drausmīga. Sešu dekāžu laikā Hičkoks radīja vairāk nekā piecdesmit filmas. Par TV seriālu Alfred Hitchcock Presents (1955—1962) saņēmis Zelta globusa balvu. Piecas reizes nominēts Amerikas Kinoakadēmijas balvai kā labākais režisors par filmām "Rebeka" (1940), Lifeboat (1944), "Apmātais" (1945), "Logs uz sētu" (1954), "Psiho" (1960), kā arī 1968. gadā saņēmis Ērvinga Tālberga memoriālo balvu. 1971. gadā Hičkoks saņēma BAFTA kino balvu BAFTA Fellowship — kā pirmais, kam piešķirta šī balva par mūža ieguldījumu kinomākslā.