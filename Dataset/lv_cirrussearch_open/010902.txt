Medisona (angļu: Madison) ir pilsēta ASV, Viskonsinas štata un Deina apgabala administratīvais centrs. Saskaņā ar 2010. gada ASV tautas skaitīšanas datiem, Medisonā dzīvo 233 209 cilvēki, tādējādi tā ir Viskonsinas otra lielākā pilsēta pēc Milvoki un 81. lielākā pilsēta visā ASV. Pilsēta ir nosaukta ASV prezidenta Džeimsa Medisona vārdā. Medisona atrodas Deina apgabala centrā, 124 km uz rietumiem no Milvoki un 196 km uz ziemeļrietumiem no Čikāgas. Pilsētā atrodas University of Wisconsin–Madison universitāte, tās sporta komanda startē NCAA pirmajā divīzijā. Lielākie darba devēji pilsētā ir Viskonsinas štata valdība un universitāte. Vasarā pilsētā norisinās vairāki mūzikas festivāli. Medisonā tika dibināta grupa Garbage.