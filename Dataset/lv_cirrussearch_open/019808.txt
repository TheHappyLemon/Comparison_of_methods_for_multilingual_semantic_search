2013.—2014. gada NBA sezona bija 68. Nacionālās basketbola asociācijas sezona. Regulārā sezona ilga no 2013. gada 29. oktobra līdz 2014. gada 16. aprīlim. Šajā sezonā piedalījās 30 komandas (29 no ASV un 1 no Kanādas). Par NBA čempioniem piekto reizi kluba vēsturē kļuva Sanantonio "Spurs", kas ar 4—1 finālsērijā uzvarēja Maiami "Heat". Par finālsērijas vērtīgāko spēlētāju tika atzīts "Spurs" spēlētājs Kavai Leonards. Kevins Durants (Oklahomasitijas "Thunder") ar vidēji spēlē gūtiem 32 punktiem bija sezonas rezultatīvākais spēlētājs, Durants tika atzīts arī par sezonas vērtīgāko spēlētāju. 2013. gada NBA drafts notika 2013. gada 27. jūnijā Barclays Center Bruklinā, Ņujorkā. Ar pirmo numuru Klīvlendas "Cavaliers" izraudzījās Entoniju Benetu. Ņūorleānas "Pelicans" organizēja 63. NBA Visu zvaigžņu spēli New Orleans Arena arēnā Ņūorleānā 2014. gada 16. februārī.