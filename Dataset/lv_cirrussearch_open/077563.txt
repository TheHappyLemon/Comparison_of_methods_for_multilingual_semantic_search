Rojas novads (lībiešu: Rūoj mōgõn) bija pašvaldība Kurzemes ziemeļos, Rīgas līča piekrastē, kurā 2008. gadā apvienoti bijušā Talsu rajona Mērsraga un Rojas pagasti. 2010. gada beigās novada iedzīvotāji nobalsoja par tā sadalīšanu Mērsraga un Rojas novados. Robežojās ar Dundagas, Mērsraga, Talsu un Tukuma novadu. Lielākās apdzīvotās vietas bija Roja (novada centrs), Rude, Kaltene, Melnsils, Ģipka, Valgalciems. 2021. gada administratīvi teritoriālās reformas rezultātā Rojas novadu pievienoja jaunajam Talsu novadam kā Rojas pagastu.