Charlie Hebdo apšaude notika 2015. gada 7. janvārī Parīzē, Francijā. Francijas satīriskā žurnāla Charlie Hebdo vadības ēkas apšaudi veica divi bruņoti vīrieši maskās: Saīds Kuašī (arābu: سعيد كواشي) un Šerīfs Kuašī (arābu: شريف كواشي‎). Apšaudē tika nogalināti 11 cilvēki un vēl 12 ievainoti. Nogalināto vidū bija žurnāla galvenais redaktors, karikatūristi un divi ēkā esošie apsargi. Pēc apšaudes abi uzbrucēji kopā ar šoferi (aizdomās tiek turēts Hamīds Murāds (arābu: حميد مراد)) aizbrauca no notikuma vietas. 9. janvārī netālu no Parīzes abi šāvēji tika nogalināti policijas veiktas aizturēšanas operācijas laikā. Teroristu uzbrukuma iemesls bija žurnālā publicētās karikatūras, kas attēloja islāma pravieti Muhamedu. Šis bija terorisma akts ar lielāko upuru skaitu Francijā kopš 1961. gada 18. jūnija, kad vilciena sprādzienā gāja bojā 28 cilvēki.