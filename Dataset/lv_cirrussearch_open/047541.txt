Šis raksts ir par izdomātu tēlu. Par filmu skatīt rakstu Brīnumsieviete (filma). Brīnumsieviete (angļu: Wonder Woman) ir izdomāta supervarone, kas parādīta amerikāņu komiksos, ko publicē DC Comics. Brīnumsieviete ir viena no Taisnības līgas dibinātājām. Pirmo reizi tēls redzams 1941. gada oktobra komiksā All Star Comics #8. 1942. gada janvārī tika izdots Sensation Comics #1, kurā galvenais tēls bija tieši Brīnumsieviete. Savā dzimtenē, Temiskirā, viņa ir zināma kā princese Daiena, Hipolites un Zeva meita. Brīnumsievieti radīja amerikāņu psihologs un rakstnieks Viljams Multons Marstons (pseidonīms: Čārlzs Multons) un mākslinieks Harijs Džordžs Pīters. Tēla veidošanā liela nozīme bija arī Marstona sievai Elizabetei un viņu abu dzīves partnerei Olīvai Bērnai, kuras tiek uzskatītas par iedvesmas avotu, lai radītu tēlu. Tēls vēlāk tika izmantots feministu kustībās.