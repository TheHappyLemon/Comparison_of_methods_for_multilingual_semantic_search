Haile Gebraselasie (amharu: ኃይሌ ገብረ ሥላሴ) ir etiopiešu vieglatlēts, garo distanču skrējējs. Četrkārtējs pasaules čempions un divkārtējs olimpiskais čempions 10 000 m distancē, četrkārtējs pasaules čempions telpās 1500 m un 3000 m distancē. Labojis 27 pasaules rekordus. Pēc 2004. gada vasaras olimpiskajām spēlēm beidzis startus stadionu sacensībās un pievērsies tikai maratonu skriešanai. 2008. gadā Berlīnes maratonā uzrādīja Pasaules rekordu maratona distancē - 2:03:59, labojot savu iepriekšējo sasniegumu par 27 sekundēm. Šis rekords noturējās nepārspēts līdz 2011. gada septembrim, kad to uzlaboja Patriks Makau. H. Gebraselasie tiek uzskatīts par vienu no izcilākajiem garo distanču skrējējiem vieglatlētikas vēsturē.