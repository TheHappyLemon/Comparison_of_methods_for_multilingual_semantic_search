Konfūcija institūts (vienkāršotā ķīniešu: 孔子学院, piņjiņs: Kǒngzǐ Xuéyuàn) ir publiska izglītības organizācija, kas pakļauta Ķīnas Tautas Republikas izglītības ministrijai, kuras paustais mērķis ir ķīniešu valodas un kultūras popularizēšana, ķīniešu valodas apguves atbalsts daudzās pasaules valstīs, kā arī kultūras apmaiņas veicināšana. Organizācija ir kritizēta par pārmērīgu Ķīnas ārpolitikas "maigās varas" ietekmi valstīs, kurās tā darbojas. Latvijā Konfūcija institūts darbojas kā Latvijas Universitātes studiju centrs (izveidots 2011. gadā) un vairākās citās augstskolās kā Konfūcija klases.