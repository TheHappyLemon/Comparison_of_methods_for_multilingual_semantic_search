76. BAFTA kino balvas pasniedza labākajām pilnmetrāžas spēlfilmām un dokumentālajām filmām, kas 2022. gadā demonstrētas Lielbritānijas kinoteātros. Balvu pasniegšanas ceremonija norisinājās 2023. gada 19. februārī Royal Festival Hall Londonā, un tās pasniedza Britu Kino un televīzijas mākslas akadēmija. Ceremonija pirmo reizi kopš 69. BAFTA kino balvas (2016) pasniegšanas nenorisinājās Karaliskajā Albertholā. 2023. gada 19. janvārī tiešraidē no mākslas labdarības organizācijas nesen atjaunotās galvenās mītnes Londonā aktieri Heilija Etvela un Tohībs Džimohs paziņoja balvas kategoriju nominācijas. Nominantus kategorijā "Uzlecošā zvaigzne", kas ir vienīgā kategorija, par kuru balso Apvienotās Karalistes sabiedrība, paziņoja 2023. gada 17. janvārī. Visvairāk nomināciju (14) saņēma vācu valodā veidotā pretkara drāmas filma "Rietumu frontē bez pārmaiņām", kas balvas vēsturē sasniedza nomināciju rekordu filmai, kas nav angļu valodā, iepriekšējā filma, kas saņēma tikpat daudz nominācijas bija "Tīģeris un drakons" (2000). Filmas "Inišerinas Banšī" un "Viss visur vienlaikus" katra saņēma desmit nominācijas.