Zoja Izabella Kravica (angļu: Zoë Isabella Kravitz; dzimusi 1988. gada 1. decembrī) ir amerikāņu aktrise, dziedātāja un modele. Savu kinodebiju piedzīvojusi romantiskajā komēdijā "Mīlestības recepte" (No Reservations, 2007). Starptautisku atpazīstamību ieguvusi ar lomu supervaroņu filmā "X-cilvēki: Pirmā klase" (2011), par ko viņa saņēma gan Teen Choice Award, gan Scream Award nominācijas. Piedalījusies arī zinātniskās fantastikas filmu triloģijā "Citādie" (Divergent, 2014), "Citādie. Otrā daļa: Dumpinieki" (Insurgent, 2015) un "Citādie 3. daļa: Sabiedrotie" (Allegiant, 2016). Tāpat piedalījusies filmu sērijas "Fantastiskās būtnes" daļās "Fantastiskās būtnes — un kur tās meklēt" (2016), "Fantastiskās būtnes: Grindelvalda noziegumi" (2018) un "Fantastiskās būtnes: Dumidora noslēpumi" (2022). Saņēmusi Ekrāna aktieru ģildes balvas nomināciju par galveno lomu seriālā "Lielie mazie meli" (2017–2019). Piedalījusies arī Džordža Millera filmā "Trakais Makss: Skarbais ceļš" (2015), kā arī vairākās neatkarīgajās filmās, kā Dope (2015), Gemini (2017) un Kimi (2022). Ierunājusi Mērijas Džeinas Votsones lomu animācijas filmā "Zirnekļcilvēks: Ceļojums Zirnekļpasaulē" (2018) un attēlojusi Kaķsievieti animācijas filmā "Lego Betmens. Filma" (2017) un supervaroņu filmā "Betmens" (2022). Time izvēlējās Kravicu kā vienu no 100 ietekmīgākajiem cilvēkiem 2022. gadā. Zoja Kravica ir meita aktrisei Līzai Bonē un dziedātājam Lenijam Kravicam.