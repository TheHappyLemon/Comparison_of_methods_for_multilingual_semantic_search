Serbijas karaliste (serbu: Краљевина Србија, Kraljevina Srbija) bija valsts tagadējās Serbijas un Kosovas teritorijā, kas pastāvēja no 1882. līdz 1918. gadam. Karaliste izveidojās pēc tam, kad Serbijas kņazistes valdnieks Milans IV Obrenovičs kronējās par karali Milanu I. Valsts pastāvēja līdz 1918. gada 1. decembrim, kad, sabrūkot Austroungārijas impērijai, izveidojās jauna Serbu, Horvātu un Slovēņu karaliste, kas no 1929. gada zināma kā Dienvidslāvijas karaliste. Atšķirībā no citām 19. gadsimtā jaunizveidotajām Balkānu monarhijām — Grieķijas, Rumānijas un Bulgārijas karalistēm, kur tronī iecēla vācu dinastiju pārstāvjus, Serbijā valdīja vietējās dinastijas. Līdz 1903. gadam karalistē valdīja Obrenoviču dinastija, ko pēc asiņaina valsts apvērsuma nomainīja Karadžordževiču dinastija.