Stonas mūri (horvātu: Stonske zidine) ir viduslaiku nocietinājumu mūri Horvātijas dienvidos, Peļešacas pussalas sākumā pie Stonas pilsētas. Mūri sākti celt 1358. gadā, aizsargājot Raguzas republikas teritoriju, kā arī sāls ieguves vietas pie Stonas pilsētas. Celtniecība tika pabeigta 15. gadsimtā. Savulaik mūri bija izbūvēti vairāk nekā 7 kilometru garumā, no kuriem mūsdienās saglabājušies 5,5 kilometri, savienojot Stonas un Mali Stonas apdzīvotās vietas. Plānojumā ir 40 torņi (no kuriem saglabājušies 20), kā arī 5 cietokšņi.