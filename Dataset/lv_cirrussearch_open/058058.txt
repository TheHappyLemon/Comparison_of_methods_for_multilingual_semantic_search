Kalvis Kalniņš (dzimis 1991. gada 16. februārī Jelgavā) ir latviešu karatists. 2007. gadā Kalniņš izcīnīja sudraba medaļu pasaules čempionātā kadetiem un bronzas medaļu 2008. gada Eiropas čempionātā kadetiem. 2009. gadā ieguva zeltu Eiropas čempionātā junioriem un pasaules U 21 čempionātā, sudrabu pasaules junioru čempionātā. 2010. gadā Kalniņš Belgradā ieguva bronzas medaļu pasaules čempionātā pieaugušajiem, 2012. gadā Adehē (Tenerife) bija otrais Eiropas meistarsacīkstēs, bet gadu vēlāk kontinenta čempionātā Budapeštā tika pie trešās vietas. 2017. gadā viņš ieguva zelta medaļu Eiropas čempionātā Izmitā (Turcija), kā arī izcīnīja zelta medaļu Eiropas spēlēs Minskā 2019. gadā, kas ļāva iegūt vietu Tokijas olimpiādē. 2021. gada maijā Latvijas karatē cīkstonis Kalvis Kalniņš Porečā Horvātijā izcīnīja sudraba medaļu Eiropas čempionātā kumite grupā līdz 60 kilogramiem. Piedalījās 2020. gada vasaras olimpiskajās spēlēs Tokijā, kurās startēja kumite grupā līdz 67 kilogramiem. Izcīnot vienu uzvaru četrās cīņās, Kalvis apakšgrupā ieņēma ceturto vietu un pusfinālam nekvalificējās. Kalvis Kalniņš Tokijas olimpiskās spēles noslēdza 7. vietā.