Latvijas Republikas vēstnieks Amerikas Savienotajās Valstīs ir Latvijas Republikas ārkārtējais un pilnvarotais vēstnieks, kurš pilda oficiālā pārstāvja amatu Amerikas Savienotajās Valstīs. Vēstniecība kopš 2006. gada marta atrodas Masačusetsas avēnijā (2306 Massachusetts Ave., NW) Vašingtonā. 1922. gada 28. jūlijā ASV valdība atzina Latvijas valdību, tajā pašā gadā Vašingtonā atvēra Latvijas sūtniecību ASV, kas tomēr tika slēgta 1923. gada maijā, savas funkcijas nododot Ņujorkas konsulātam, ko vadīja Artūrs Ļūļe. 1925. gadā Latvijas sūtniecība Vašingtonā tika izveidota no jauna, tomēr līdzekļu trūkuma dēļ tā tika atkal slēgta 1927. gadā, pilnvaras nododot Latvijas ģenerālkonsulātam Ņujorkā. Latvijas sūtniecība ASV atjaunoja savu darbību 1935. gadā. ASV valsts sekretāra Samnera Velsa deklarācija 1940. gada 23. jūlijā noteica Baltijas valstu okupācijas neatzīšanas politiku no ASV puses līdz pat 1991. gadam un nodrošināja Baltijas valstu pārstāvniecību pastāvēšanu Vašingtonā.