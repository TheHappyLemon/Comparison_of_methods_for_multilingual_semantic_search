ISO 639-2 ir otrā daļa no ISO 639 valodu nosaukumu kodu starptautiskā standarta. Katrai valodai piešķirtie trīsburtu kodi šajā standarta daļā tiek saukti par "Alpha-3" kodiem. Sarakstā ir 464 valodas. ISO 639-2 reģistrācijas pilnvaras ir ASV Kongresa bibliotēkai (sauktai par ISO 6392/RA). Darbs pie ISO 639-2 standarta tika sākts 1989. g. sakarā ar to, ka ISO 639-1 divburtu standarts nespēja nodrošināt pietiekoši liela valodu skaita kodēšanu. ISO 639-2 standarts pirmoreiz tika izdots 1998.g. Lielākajai daļai valodu standartā ir piešķirts viens kods, bet 22 valodām ir divi trīsburtu kodi: "bibliogrāfiskais" kods (ISO 639-2/B), kas atvasināts no valodas angliskā nosaukuma un "terminoloģiskais" kods (ISO 639-2/T), kas atvasināts no valodas pašnosaukuma. Katra no šīm 22 valodām iekļauta arī ISO 639-1 standartā. Papildus pamatkodiem ir arī kodi speciālām situācijām: mis (missing) ir paredzēts "nenokodētajām valodām"; mul (multiple) ir paredzēts vienlaicīgi vairāku valodu apzīmēšanai situācijās, kad nav nepieciešams izdalīt specifiskos kodus; und (undetermined) ir paredzēts nenoteiktām valodām; Intervāls no qaa līdz qtz ir rezervēts un standartā netiek izmantots; zxx ir kods "bez lingvistiska satura" (pievienots 2006.g.).