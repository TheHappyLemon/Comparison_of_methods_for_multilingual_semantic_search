Arturs Millers (angļu: Arthur Asher Miller; dzimis 1915. gada 17. oktobrī, miris 2005. gada 10. februārī) bija amerikāņu dramaturgs un esejists. Viņš ir tādu pazīstamu lugu kā All My Sons, Death of a Salesman, The Crucible, A View from the Bridge autors. 1949. gadā A. Millers saņēma Pulicera balvu dramaturģijā, 1984. gadā bija Kenedija centra atzinības balvas laureāts. Laikā no 1956. līdz 1961. gadam bija precējies ar populāro aktrisi Merilinu Monro. Kopā bija precējies trīs reizes. Dramaturga māsa Džoana Koplenda ir aktrise, arī viņa meita Rebeka Millere ir aktrise, režisore un scenāriste (precējusies ar aktieri Denjelu Deju-Lūisu). A. Millers mira 2005. gada 10. februārī 89 gadu vecumā, 56. gadadienā pēc viņa lugas Death of a Salesman pirmizrādes Brodvejā.