Batkena (kirgīzu: Баткен) ir apgabala pakļautības pilsēta Kirgizstānā, Batkenas apgabala un Batkenas rajona administratīvais centrs (rajonā neietilpst). Izvietojusies apgabala ziemeļdaļā Fergānas ielejas malā pie Uzbekistānas robežas. Pilsētas padomei pakļautās teritorijas platība ir 205 km², pašas pilsētas platība ir 51,8 km². Apdzīvotā vieta (ciems) izveidota 1934. gadā kā rajona centrs. 1999. gadā no trijiem Ošas apgabala dienvidrietumu rajoniem tika izveidots Batkenas apgabals un Batkenai 2000. gadā piešķirts pilsētas statuss. Lielākā daļa iedzīvotāju ir kirgīzi.