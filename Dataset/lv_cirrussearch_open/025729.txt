Grifs (grieķu: γρύφων, grýphōn;, latīņu: gryphus) ir mitoloģiska būtne ar lauvas ķermeni, asti un pakaļējām kājām, ērgļa galvu un spārniem, ērgļa nagiem uz priekšējām kājām. Tā kā lauva tradicionāli tika uzskatīts par zvēru karali un ērglis par putnu karali, grifu var uzskatīt par īpaši spēcīgu un dižciltīgu radījumu. Dažkārt grifu var uzskatīt par visu radījumu karali. Grifs ir zināms kā dārgumu un nemateriālo vērtību sargātājs. Grifi ir bieži sastopami Senās Grieķijas mākslā un citos vēsturiskos avotos, tomēr ir atrasti pierādījumi par vēl senākiem grifiem līdzīgu radījumu attēlojumiem Senās Persijas un Senās Ēģiptes mākslā, pat 3000 gadu p.m.ē. senā vēsturē. Senatnē grifs bija dievišķā spēka simbols, dievišķā sargātājs. Mūsdienās grifi bieži ir attēloti arhitektūras objektos un ģerboņos.