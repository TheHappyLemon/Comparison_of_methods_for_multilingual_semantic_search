"Lielie mazie meli" (angļu: Big Little Lies) ir ASV drāmas seriāls, kura autors ir Deivids E. Kellijs. Seriāls balstīts uz Laienas Moriartijas 2014. gada tāda paša nosaukuma romānu. Seriāls iznāca 2017. gada 19. februārī HBO platformā. Seriālam iznāca divas sezonas ar kopumā 14 epizodēm. Pirmo sezonu režisēja Žans Marks Valē, bet otro sezonu — Andrea Arnolda. Rīza Viterspūna, Nikola Kidmena, Šeilīna Vudlija, Lora Derna un Zoja Kravica seriālā atveido piecas sievietes Kalifornijas pilsētā Monterejā, kuras tiek iesaistītas slepkavības izmeklēšanā. Citas lomas atveido Aleksandrs Skašgords, Ādams Skots, Džeimss Tapers, Džefrijs Nordlings, Iens Armitidžs un Ketrīna Ņūtona. Otrajā sezonā aktieru sastāvam pievienojās Merila Strīpa. Seriāls saņēma ļoti pozitīvas kritiķu atsauksmes, sevišķi par tā režiju, scenāriju, aktierspēli, operatora darbu un skaņu celiņu. Seriāla pirmo sezonu kopumā nominēja 16 Emmy balvām, saņemot astoņas. Kidmena, Skašgords un Derna saņēma arī Zelta globusa balvas, bet seriāls saņēma balvu kategorijā "Labākais miniseriāls vai filma". Kidmena un Skašgords saņēma arī Ekrāna aktieru ģildes balvas.