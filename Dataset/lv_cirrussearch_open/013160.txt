Šis raksts ir par apdzīvotu vietu. Par citām jēdziena Engure nozīmēm skatīt nozīmju atdalīšanas lapu. Engure ir ciems Tukuma novada ziemeļaustrumos, Rīgas līča piekrastē, Engures pagasta centrs. 2013. gadā Engurē bija 1572 iedzīvotāji. Netālu no Engures tek Ķīšupīte un Engures upe, 6 km attālumā atrodas Engures ezers, kas ir viens no lielākajiem ezeriem Latvijā. Engurē atrodas Engures osta, pasta nodaļa, pagasta pārvalde, skola, bibliotēka, ambulance, bāka, kultūras nams, veikali, kafejnīca, kempings un netālu no centra arī degvielas uzpildes stacija.