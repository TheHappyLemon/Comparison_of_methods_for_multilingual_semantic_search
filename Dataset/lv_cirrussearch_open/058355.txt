Markuss Kristians Ālbeks (zviedru: Marcus Christian Allbäck, dzimis 1973. gada 5. jūlijā) ir zviedru futbola treneris un bijušais futbolists, spēlēja uzbrucēja pozīcijā, bijušais Zviedrijas futbola izlases dalībnieks. Savas karjeras laikā pārstāvējis Zviedrijas, Dānijas, Itālijas, Nīderlandes, Anglijas un Vācijas komandas. Zviedrijas futbola izlases sastāvā aizvadījis 74 spēles un guvis 30 vārtus, laika posmā no 1999. līdz 2008. gadam. Izlasi pārstāvējis trīs Eiropas čempionātos (2000, 2004, 2008) un divos FIFA Pasaules kausos (2002 un 2006). No 2009. gada līdz 2016. gadam bijis Zviedrijas futbola izlases trenera asistents.