Matteo Mesīna Denaro (itāļu: Matteo Messina Denaro; dzimis 1962. gada 26. aprīlī, miris 2023. gada 25. septembrī), pazīstams arī kā Diaboliks (tēls itāļu komiksos) bija sicīliešu mafiozs. Pēc Bernardo Provencāno aresta 2006. gada 11. aprīlī viņš kļuva par vienu no jaunajiem mafijas grupējuma Cosa Nostra vadītājiem. Mafijas bosa dēls, Denaro kļuva pazīstams visā valstī 2001. gada 12. aprīlī, kad žurnāls L'Espresso viņa attēlu publicēja uz izdevuma vāka ar virsrakstu: Ecco il nuovo capo della Mafia ("Šeit ir jaunais mafijas boss"). Mesīna Denaro 1993. gadā iekļuva visvairāk meklēto personu sarakstā; saskaņā ar Forbes datiem 2010. gadā viņš bija viens no desmit meklētākajiem un ietekmīgākajiem pasaules noziedzniekiem. Līdz ar Bernardo Provencāno nāvi 2016. gadā un Salvatores Rīno nāvi 2017. gadā, Mesīna Denaro tika uzskatīts par neapšaubāmu visu mafijas bosu bosu.