Alkobasas klosteris (portugāļu: Mosteiro de Alcobaça) ir 12. gadsimtā dibināts cisterciešu klosteris Portugāles centrālajā daļā, Alkobasas pilsētā, pusceļā no Lisabonas uz Koimbru. 1989. gadā klostera komplekss iekļauts UNESCO Pasaules mantojuma sarakstā. Klosteri 1153. gadā nodibināja pirmais Portugāles karalis Afonsu I un divus gadsimtus tas kalpoja par Portugāles karaļu nekropoli. Klostera vislielākais uzplaukums bija no 14. līdz 16. gadsimtam, kad tas bija arī amatniecības centrs. Klostera katedrāle bija pirmā baznīca Portugālē, kas tika uzcelta gotiskā stilā. 18. gadsimtā klosteris tika pārbūvēts baroka stilā. 1834. gadā, līdz ar Portugāles klosteru sekularizāciju, Alkobasas klosteris tika slēgts.