Oskars Piastri (Oscar Piastri; dzimis 2001. gada 6. aprīlī Melburnā) ir Austrālijas autosportists, kurš 2023. gada sezonā piedalās Formula 1 sacīkstēs, pārstāvot McLaren komandu. Piastri ir guvis lielus panākumus junioru formulu sacīkstēs. 2019. gadā Piastri kļuva par Formula Renault Eurocup čempionu, 2020. gadā viņš uzvarēja Formula 3 čempionātu, bet 2021. gadā kļuva par Formula 2 čempionu. Viņš ir tikai sestais pilots, kurš kļuva par Formula 2 vai GP2 čempionu savā debijas sezonā, tāpat ir tikai piektais, kurš kļuva par Formula 3 vai GP3 un Formula 2 vai GP2 čempionu divās sezonās pēc kārtas. 2020. gada janvārī Piastri pievienojās Renault junioru akadēmijai. Pēc uzvaras Formula 2 čempionātā Piastri kļuva par Formula 1 komandas Alpine rezerves pilotu 2022. gada sezonai. Pēc vienošānās viņš bija pieejams kā rezerves pilots arī McLaren komandai. 2022. gada jūnijā parādījās ziņas, ka Piastri 2023. gada sezonā varētu pievienoties Williams komandai īrē no Alpine, kura plānoja paturēt abus savus pilotus Fernando Alonso un Estebanu Okonu. Tomēr augustā tika paziņots, ka Alonso pāries uz Aston Martin, aizvietojot karjeru noslēdzošo Sebastiālu Fetelu. Alpine paziņoja, ka Piastri aizstās Alonso 2023. gada sezonā, tomēr īsi pēc šī paziņojuma Piastri platformā Twitter paziņoja, ka viņam nav līguma ar šo komandu un viņš to nepāstāvēs 2023. gada sezonā. Vēlāk FIA līgumu atzīšanas padome lēma, ka Piastri nav spēkā esoša līguma ar Alpine un viņam nav pienākuma startēt šajā komandā 2023. gada sezonā. Īsi pēc tam tika paziņots, ka Piastri 2023. gada sezonā pārstāvēs McLaren komandu. Tādējādi Piastri kļuva par pirmo 21. gadsimtā dzimošo Pirmās formulas pilotu.