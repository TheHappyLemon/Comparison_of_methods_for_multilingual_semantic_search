Slepenpadomnieks (krievu: тайный советник) bija Krievijas Impērijas III kategorijas civildienesta pakāpe no 1724. līdz 1917. gadam, kas atbilda ģenerālleitnanta pakāpei armijā. Slepenpadomnieki ieguva pārmantojamu piederību muižniecībai un uzrunu "Jūsu Ekselence" (Ваше Превосходительство). Ierēdņi ar slepenpadomnieka titulu parasti ieņēma augstākos Krievijas Impērijas valsts amatus, bija ministri, lielu departamentu vadītāji, senatori, Zinātņu akadēmijas locekļi, Maskavas Universitātes rektori.