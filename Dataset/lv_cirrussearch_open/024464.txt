Tomass Hārdijs (angļu: Thomas Hardy; dzimis 1840. gada 2. jūnijā, miris 1928. gada 11. janvārī) bija angļu rakstnieks. Rakstījis romānus, dzeju un īsos stāstus. Literāro darbu Hārdijs uzsācis otrajā 1860. gadu pusē. Pirmo romānu "Izmisuma līdzekļi" (Desperate Remedies; 1871) publicējis anonīmi. Laikā no 1871. līdz 1897. gadam sarakstīja trīs ciklus veidojošus 14 romānus. Nozīmīgākais cikls bija "Raksturu un vides romāni" (Novels of Character and Environment). Viņš tiek uzskatīts arī par vienu no ievērojamākajiem 20. gadsimta angļu dzejniekiem. Darbi ir tikuši izdoti arī latviešu valodā. Hārdijs bijis arī vadības komitejas loceklis rakstnieku un kultūras darbinieku starptautiskajā apvienībā Clarté.