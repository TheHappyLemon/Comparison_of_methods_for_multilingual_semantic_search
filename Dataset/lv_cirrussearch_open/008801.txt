Čīles futbola izlase ir nacionālā futbola komanda, kas pārstāv Čīles valsti starptautiskās futbola sacensībās. Čīles futbola izlasi pārvalda Čīles Futbola federācija. Savu pirmo spēli izlase aizvadīja 1910. gadā pret Argentīnas izlasi. Čīles izlase deviņas reizes ir piedalījusies FIFA Pasaules kausa finālturnīros, tostarp arī pašā pirmajā turnīrā 1930. gadā. Lielākais izlases panākums ir iegūtā 3. vieta 1962. gada Pasaules kausa izcīņā, kad čempionāts notika Čīlē. Čīles izlase 40 reizes ir piedalījusies Copa América turnīrā, divas reizes kļūstot par tā čempioniem — 2015. un 2016. gadā.