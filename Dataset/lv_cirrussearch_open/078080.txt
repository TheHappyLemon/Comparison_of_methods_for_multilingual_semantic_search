"Closer" (zināma arī kā Halo 9) ir dziesma, ko sarakstījis Trents Reznors un kura ir Nine Inch Nails 1994. gada albuma The Downward Spiral otrais singls. Lielākā daļa singla versiju nosaukumu ir "Closer to God", kas ir ļoti rets piemērs mūzikā, jo singla nosaukums atšķiras no tā A-puses nosaukuma. Neskatoties uz atklāto un vulgāro seksuālo saturu, ko satur dziesmas vārdi, piemēram, piedziedājums sākas ar rindām "I wanna fuck you like an animal/ I wanna feel you from the inside" (latviešu: Es gribu izdrāzt tevi kā dzīvnieku/Es gribu izjust tevi no iekšienes), "Closer" kļuva par Nine Inch Nails tobrīd lielāko hitu, nostiprinot Reznoru industriālā roka superzvaigznes statusā, un ir viena no Nine Inch Nails atpazīstamākajām dziesmām arī mūsdienās. Smagāk cenzētas dziesmas versijas un provokatīvais videoklipa oriģināls saņēma regulāru raidlaiku radiostacijās un MTV.