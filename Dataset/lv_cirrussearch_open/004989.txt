Losandželosas "Kings" (angļu: Los Angeles Kings) ir profesionāls ASV hokeja klubs, kas bāzēts Losandželosā, Kalifornijas štatā, ASV. Klubs spēlē Nacionālās hokeja līgas Rietumu konferences Klusā okeāna divīzijā. Tas tika dibināts 1966. gada 9. februārī un kopš dibināšanas brīža spēlē NHL. Kluba pastāvēšanas vēsturē "Kings" divas reizes ir kļuvis par NHL čempionu, tāpat divas reizes ir kļuvis par konferences un vienu reizi — divīzijas uzvarētāju. 1992.—1993. gada Stenlija kausa izcīņas finālā "Kings" piecu spēļu sērijā zaudēja Monreālas "Canadiens". Mājas spēles komanda aizvada Crypto.com Arena hallē. Stenlija kausu komandai izdevies izcīnīt 2012. un 2014. gadā.