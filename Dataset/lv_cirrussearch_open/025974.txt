Pijs II (latīņu: Pius PP. II, itāļu: Pio II; dzimis Enea Silvio Bartolomeo Pikolomīni (itāļu: Enea Silvio Bartolomeo Piccolomini, latīņu: Aeneas Silvius Bartholomeus) 1405. gada 18. oktobrī, miris 1464. gada 14. augustā) bija itāļu humānists un Romas pāvests no 1458. gada 19. augusta līdz savai nāvei. Pontifikāta laikā centās apvienot Eiropu krusta karos pret turkiem. Viņš ir vienīgais pāvests, kas sava pontifikāta laikā sarakstījis autobiogrāfiju (13 grāmatas). Pirms kļūšanas par priesteri bijis pazīstams ar saviem erotiskajiem literatūras darbiem. Pija II priekštecis bija Kaliksts III, bet pēctecis — Pāvils II.