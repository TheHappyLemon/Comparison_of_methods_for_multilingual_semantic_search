2011. gada NBA drafts notika 2011. gada 23. jūnijā Prudential Center Ņuarkā, Ņūdžersijā, ASV. Šajā ceremonijā NBA klubi izraudzījās ASV universitāšu basketbolistus, kā arī citus draftam pieteikušos spēlētājus. Kopumā ceremonijā tika izvēlēti 60 spēlētāji. Kā jau bija prognozēts iepriekš, ar pirmo numuru tika draftēts Djūka Universitātes basketbolists Kairijs Ērvings. 2011. gada draftam bija pieteicies arī latviešu basketbolists Dāvis Bertāns. Indiānas "Pacers" viņu izraudzījās otrajā kārtā ar kopējo 42. numuru, tādējādi D. Bertāns kļuva par otro pasaules specīgākajā basketbola līgā draftēto latviešu spēlētāju pēc Andra Biedriņa. Uzreiz pēc drafta spēlētājs tika aizmainīts uz Sanantonio "Spurs". 17. maijā notikušajā NBA drafta loterijā uzvarēja Klīvlendas "Cavaliers", kas klubam deva iespēju izdarīt pirmo izvēli draftā. Draftam sākotnēji līdz 2011. gada 24. aprīlī pieteicās 69 universitāšu spēlētāji no ASV un 20 starptautiskie spēlētāji. Līdz 8. maijam, kas bija pēdējais datums, kad varēja atteikties no dalības draftā, 25 spēlētāji atsauca savu dalību.