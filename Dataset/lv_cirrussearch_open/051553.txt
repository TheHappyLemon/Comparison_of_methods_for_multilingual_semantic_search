Ārons Švarcs (angļu: Aaron Hillel Swartz; dzimis 1986. gada 8. novembrī, miris 2013. gada 11. janvārī) bija amerikāņu programmētājs, uzņēmējs, rakstnieks, interneta haktīvists. Švarcs bija iesaistīts RSS tīmekļa sindikācijas failu formāta, Markdown iezīmēšanas valodas, Creative Commons organizācijas, web.py mājaslapu ietvara izveidē, tāpat ir viens no Reddit ziņu mājaslapas dibinātājiem. 2009. gadā palīdzēja uzsākt progresīvo pārmaiņu kampaņas komiteju, lai uzzinātu vairāk par efektīvu tiešsaistes aktīvismu. 2010. gadā Švarcs kļuva par zinātnisko līdzstrādnieku Hārvarda Universitātes Safras pētījumu laboratorijā. Viņš nodibināja tiešsaistes grupu Demand Progress, kas pazīstama ar savu kampaņu pret ASV pretpirātisma likumu SOPA (Stop Online Piracy Act). 2003. gadā sāka darboties Vikipēdijā angļu valodā. 2011. gadā Švarcu arestēja Masačūsetsas Tehnoloģiju institūta policija par ielaušanos datorsistēmu uzlaušanu un vairāku miljonu maksas zināntisko publikāciju lejupielādi no JSTOR datubāzes. Švarcs bija plānojis lejupielādētos materiālus publicēt brīvai piekļuvei. Kopējais prokuroru noteiktais sods bija miljons dolāru naudas sods, 35 gadi cietumā, aktīvu konfiskācija un uzraudzīta atbrīvošana. Švarcs atteicās no vienošanās par mazāku sodu (6 mēneši federālajā cietumā). 2013. gada 11. janvārī tika atrasts savā Bruklinas dzīvoklī, kurā bija pakāries. Pēc Švarca pašnāvības prokuratūra atsauca apsūdzības.