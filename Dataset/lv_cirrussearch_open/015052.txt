Monterreja (spāņu: Monterrey) ir pilsēta Meksikā, Nuevoleonas štata administratīvais centrs. Pilsētas dokumentētā vēsture sākas 1596. gadā, kad to dibināja Djego de Montemajors (Diego de Montemayor). Pilsētas iedzīvotāju skaits 2010. gadā sasniedza 1,1 miljonu cilvēku. Monterrejas aglomerācija ir trešā lielākā aglomerācija valstī, kā arī Monterreja ir devītā lielākā pilsēta valstī. Tā ir Meksikas ziemeļu daļas komerciālais centrs, tāpat šeit ir bāzētas vairākas nozīmīgas starptautiskas korporācijas. Ar 102 miljardus ASV dolāru lielu iekšzemes kopproduktu šī ir otra bagātākā pilsēta valstī un 63. — pasaulē. Monterreja ir viena no valsts attīstītākajām pilsētām.