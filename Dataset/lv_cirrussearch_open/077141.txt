Abakana (krievu: Абака́н, hakasu: Ағбан) ir Hakasijas Republikas galvaspilsēta Krievijas Federācijā. Abakana atrodas vietā, kur Jeņisejas upē ietek Abakanas upe, 4218 km uz austrumiem no Maskavas un 406 km uz dienvidiem no Krasnojarskas. Pilsēta ir Hakasijas politiskais, rūpniecības, finanšu, zinātnes un kultūras centrs, kurā dzīvo aptuveni 35 % republikas iedzīvotāju, atrodas liels skaits finanšu un kredītiestāžu, kā arī izglītības un kultūras iestāžu. Abakanā dzīvo 185 348 iedzīvotāju (2023) un tā aizņem 112 km2 lielu platību.