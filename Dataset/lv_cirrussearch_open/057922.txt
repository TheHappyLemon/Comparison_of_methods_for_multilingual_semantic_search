"Klusā pasaule 2" (angļu: A Quiet Place Part II) ir 2020. gada ASV šausmu filma, 2018. gada filmas "Klusā pasaule" turpinājums, kas turpina sekot kādas ģimenes mēģinājumiem izdzīvot postakoliptiskā pasaulē, kurā mīt ar lielisku dzirdi apveltīti akli briesmoņi. Filmas scenārists, producents un režisors ir Džons Krasinskis. Emilija Blanta, Milisenta Simondsa un Noa Džups atveido lomas no pirmās filmas, parējās lomas atveido Kilians Mērfijs un Džaimans Ūnsū; Krasinskis filmā parādās tikai kā atmiņas no filmas pirmās daļas. Paramount Pictures turpinājuma izstrādi uzsāka 2018. gada aprīlī, balstoties uz pirmās filmas augstajiem ieņēmumiem un pozitīvo kritiķu novērtējumu. Tā paša gada augustā Krasinskis uzsāka darbu pie scenārija, un 2019. gada februārī viņš tika apstiprināts kā turpinājuma režisors. Filmēšana norisinājās Ņujorkas rietumos no 2019. gada jūnija līdz septembrim. Krasinskis veidojis scenāriju ar Braiana Vudsa un Skota Beka izdomātajiem tēliem. Turpinājuma budžets sastādīja 55–61 miljonu ASV dolāru, kas ir trīs reizes vairāk nekā pirmajai daļai (17 miljoni ASV dolāru). Filmas "Klusā pasaule 2" pasaules pirmizrāde norisinājās 2020. gada 8. martā Ņujorkā, un tikai gadu vēlāk, 2021. gada 28. maijā pēc COVID-19 pandēmijas samazināšanās, to sāka demonstrēt ASV kinoteātros. Latvijā filmas pirmizrāde norisinājās 2021. gada 16. jūlijā. 45 dienas pēc filmas demonstrēšanas sākuma kinoteātros tā kļuva pieejama arī straumēšanas platformā Paramount+. Filmas kases ieņēmumi ir vairāk nekā 297 miljoni ASV dolāru. Filma saņēmusi pozitīvas kritiķu atsauksmes, kas slavē Krasinska režiju un Simondsas un Mērfija aktierspēli.