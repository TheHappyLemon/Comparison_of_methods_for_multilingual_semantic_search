2023. gada Pasaules čempionāts biatlonā notika Oberhofā, Vācijā, laikposmā no 8. līdz 19. februārim. Čempionātā sacensības tika aizvadītas 12 disciplīnās: sprintā, iedzīšanā, individuālajā distancē, masu startā, stafetēs vīriešiem un sievietēm, kā arī 2 jauktajās stafetēs. Sacensības rīkoja Starptautiskā Biatlona savienība. Pasaules čempionāta rezultāti netika ieskaitīti 2022.—2023. gada Pasaules kausa kopvērtējumā. Oberhofa sākotnēji pretendēja uz 2020. gada Pasaules čempionāta rīkošanu, par kuru tika lemts 2016. gada Starptautiskās Biatlona savienības (IBU) kongresā Kišiņevā, bet saņēma tikai 4 balsis. Vācija nepieteicās uz 2021. gada čempionātu, jo tajā gadā Oberstdorfā notika Pasaules čempionāts ziemeļu slēpošanā. 2023. gada čempionāta rīkošanas tiesības tika piešķirtas IBU kongresā Porečā 2018. gada septembrī. Uz čempionāta rīkošanu pretendēja arī Čehijas pilsēta Nove Mesto Morāvijā. Oberhofa ieguva 28 balsis, Nove Mesto — 21. Oberhofa jau vienreiz ir rīkojusi Pasaules čempionātu biatlonā. Tas notika 2004. gadā. Vācijā čempionāts iepriekšējo reizi notika 2012. gadā, kad tas risinājās Rūpoldingā.