Hudzona šaurums (angļu: Hudson Strait, franču: détroit d'Hudson) vai Ikirasajuaks (inuītu: ᐃᑭᕋᓴᔾᔪᐊᖅ, Ikirasajjuaq) ir līdz 240 km plats jūras šaurums Ziemeļamerikas ziemeļaustrumos, kas atdala Bafina salu ziemeļos no Labradoras pussalas dienvidos un savieno Labradoras jūru austrumos ar Hudzona līci un Foksa baseinu rietumos. Krasta līnija stipri izrobota, daudz līču un fjordu; šauruma dienvidaustrumos plešas Ungavas līcis. Vairākas salas, lielākās no kurām ir Notingemas sala, Solsberijas sala un Milla sala šauruma rietumu galā, kā arī Akpatoka pie Ungavas līča ieejas. Šaurums ir vienīgais kuģu ceļš, kas savieno Hudzona līča piekrastes ostas ar okeānu; kuģojams 4 mēnešus gadā. Biežas vētras, līdz 12 m augstas plūdmaiņas. Šaurumu 1578. gadā atklāja angļu jūrasbraucējs Martins Frobišers un tas sākotnēji nosaukts par Nežēlīgo straujteci (Furious Overfall). 1610. gadā šaurumu pilnībā izpētīja britu jūrasbraucējs Henrijs Hadsons (arī Hudzons) un tas tika nosaukts viņa vārdā.