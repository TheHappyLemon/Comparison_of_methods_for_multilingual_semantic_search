Pjenca (itāļu: Pienza) ir pilsēta Itālijā, Toskānas dienviddaļā. Pilsēta rakstos pirmoreiz minēta 9. gadsimtā. Tā ir renesanses laika Romas pāvesta Pija II (1405 - 1464) dzimtā pilsēta. 1459. gadā Pijs II nolēma pārbūvēt savu dzimto vietu. Celtniecības darbus viņš uzticēja Leona Batistas Alberti audzēknim, arhitektam Bernardo Roselino (Bernardo Rossellino). Pilsētas centrs tika pārbūvēts, pamatojoties uz tā laika sapratni par "ideālo pilsētu". 1996. gadā Pjencas vēsturiskais centrs tika iekļauts UNESCO Pasaules mantojuma sarakstā.