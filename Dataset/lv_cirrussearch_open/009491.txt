Emilija Džeina "Emma" Stouna (angļu: Emily Jean "Emma" Stone; dzimusi 1988. gada 6. novembrī) ir amerikāņu aktrise. Viņa filmējās TV seriālā Drive un kā filmu aktrise debitēja 2007. gada filmā "Supergriboši". Pēc tam viņa filmējās tādās filmās kā "Kā kļūt par perfektu zaķi", "Bijušo draudzeņu rēgi", "Laipni lūgti Zombijzemē!", "Vieglas uzvedības teicamniece" un "Apbrīnojamais Zirnekļcilvēks". Par lomu filmā "Vieglas uzvedības teicamniece" (2010) viņa saņēma Teen Choice Awards un MTV Movie Awards balvas, tāpat viņa tika nominēta Zelta globusa balvai. Vairākām balvām Stouna nominēta par lomu filmā "Putncilvēks" (2014), tai skaitā Amerikas Kinoakadēmijas balvai, Zelta globusa balvai un BAFTA kino balvai. Stouna atzinību guvusi par lomu filmā "La La Land: Kalifornijas sapņi" (2016). Par šo lomu ieguvusi Amerikas Kinoakadēmijas balvu kā labākā aktrise galvenajā lomā, kā arī Zelta globusa balvu un BAFTA kino balvu. Vēl filmējusies grieķu kinorežisora Jorga Lantima 2023. gada zinātniskās fantāzijas filmā "Nabaga radības", par lomu kurā ieguva vēl vienu Zelta globusa balvu kategorijā "Labākā aktrise mūziklā vai kinokomēdijā".