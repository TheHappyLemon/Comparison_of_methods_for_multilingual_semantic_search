Trentīno-Alto Adidže (itāļu: Trentino-Alto Adige) vai Trentīno-Dienvidtirole (vācu: Trentino-Südtirol, ladīnu: Trentin-Südtirol) ir autonoms Itālijas reģions valsts ziemeļos. Iekļauts Itālijas sastāvā pēc Austroungārijas sadalīšanas saskaņā ar Senžermēnas 1919. gada līgumu. Robežojas ziemeļos ar Austriju, ziemeļrietumos — ar Šveici, dienvidrietumos — ar Lombardiju, bet dienvidos un austrumos — ar Veneto reģionu. Administratīvi dalās divās autonomās provincēs — Bolcāno un Trento.