Vidusspēle ir šaha partijas vidusposms, kas sākas pēc atklātnes un kurā parasti notiek galvenā spēkošanās, kombinācijas un figūru nomaiņa. Nav iespējams novilkt skaidru robežu starp partijas stadijām, tomēr par vidusspēles sākumu parasti uzskata brīdi, kad abi spēlētāji ir paspējuši attīstīt visas vai gandrīz visas figūras un pārvietot karali drošākā vietā. Vidusspēle beidzas, kad ir atlikušas vairs tikai dažas figūras un karalis var aktīvi iesaistīties spēlē. Atšķirībā no atklātnēm un galotnēm vidusspēles pozīcijas katrā partijā var būt ļoti atšķirīgas un unikālas, tāpēc vidusspēles teorija ir izstrādāta ievērojami mazāk nekā atklātņu un galotņu teorija.