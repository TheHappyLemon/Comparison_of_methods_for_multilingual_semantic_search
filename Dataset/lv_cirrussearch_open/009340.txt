Terijs Savčuks (angļu: Terrance Gordon Sawchuk; dzimis 1929. gada 28. decembrī, miris 1970. gada 31. maijā) bija ukraiņu izcelsmes kanādiešu hokejists, spēlēja vārtsarga pozīcijā. Viņš 21 sezonu pārstāvēja NHL klubus Detroitas "Red Wings", Bostonas "Bruins", Toronto "Maple Leafs", Losandželosas "Kings" un Ņujorkas "Rangers". Karjeras laikā viņš guva uzvaru 501 spēlē (447 spēles regulārajā sezonā un 54 izslēgšanas spēlēs). 1948. gadā T. Savčuks tika atzīts par USHL līgas labāko debitantu, 1949. gadā šo balvu izpelnījās AHL līgā, savukārt 1951. gada saņēma Kaldera balvu. 11 reizes piedalījās NHL Visu zvaigžņu spēlēs, trīs reizes tika iekļauts līgas simboliskajā pirmajā izlasē un četras reizes — otrajā izlasē. Četras reizes izcīnīja Stenlija kausu — trīs reizes "Red Wings" un vienu reizi "Maple Leafs" sastāvā. Tāpat četras reizes bija Vezinas balvas ieguvējs. 1998. gadā spēlētājs ierindojās 9. vietā The Hockey News veidotajā 100 visu laiku izcilāko hokejistu sarakstā. 1971. gadā viņš tika uzņemts Hokeja slavas zālē.