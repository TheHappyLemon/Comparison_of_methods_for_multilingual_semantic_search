Polijas-Lietuvas kopvalsts seims (poļu: Sejm walny, latīņu: conventio generalis) bija Polijas-Lietuvas kopvalsts muižniecības pārstāvniecības iestāde no 16. gadsimta otrās puses līdz 18. gadsimtam. Polijas Karalistes un Lietuvas lielkņazistes ģenerālseims tika izveidots pēc 1569. gadā noslēgtās Ļubļinas ūnijas starp šīm valstīm. Seimam bija likumdošanas un daļēji tiesu vara, un to veidoja divas palātas. Senatori, vēstnieki un monarhs tika uzskatīti par atsevišķiem seima locekļiem. 15. gadsimta vidū Polijas Karalistes seims sanāca reizi gadā, tomēr tam nebija skaidru noteikumu, un katra jauna sasaukuma laiku izsludināja karalis. Ja nevarēja notikt kārtējā karalistes seima sēde, aktuālos jautājumus apsprieda vietējos seimos.