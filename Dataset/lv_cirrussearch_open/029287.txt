Servijs Sulpicijs Galba (latīņu: Servius Sulpicius Galba, dzimis 3. gadā p.m.ē. 24. decembrī, miris 69. gada 15. janvārī) bija sestais Romas imperators. Kā Romas imperators viņš bija septiņus mēnešus. Viņu nogalināja nākamā imperatora Otona kavalērija. Pirms kļūšanas par imperatoru Galba bija Tarakonas Spānijas provinces gubernators. Viņš bija pirmais imperators tā sauktajā Četru imperatoru gadā un pēdējais imperators, kas dzimis pirms mūsu ēras. Dzimis bagātā ģimenē, viņš ieņēma dažādus valsts amatus. Bijis gan pretors, gan konsuls. Pārvaldījis arī dažādas impērijas provinces - Akvitāniju, Augšģermāniju un Āfriku. Imperatora Klaudija valdīšanas pēdējos gados pametis valsts dienestu vecuma dēļ. Tomēr imperators Nerons iecēla viņu par Tarakonas Spānijas provinces pārvaldnieku. 68. gadā, pēc pret Neronu vērstas sacelšanās apspiešanas, Galba pats ar karaspēku devās uz Romu, kur senāts viņu pasludināja par imperatoru.