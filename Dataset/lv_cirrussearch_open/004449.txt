Maikls Stīvens Bublē (Michael Steven Bublé; dzimis 1975. gada 9. septembrī Birnabijā, Britu Kolumbijā, Kanādā) ir kanādiešu dziedātājs un aktieris. Savas karjeras laikā ir saņēmis vairākas nozīmīgas balvas, tai skaitā divas Grammy balvas un vairākas Žino balvas. Viņa pirmais studijas albums Michael Bublé sasniedza Lielbritānijas un Kanādas topu pirmos desmitniekus. Plašāk kļuva pazīstams pēc sava otrā albuma izdošanas It's Time 2005. gadā, taču vislielākos panākumus viņš sasniedza ar savu trešo albumu Call Me Irresponsible, kas tika izdots 2007. gadā un sasniedza Kanādas, Billboard 200 Austrālijas un vairāku Eiropas valstu topu virsotnes. Viņa ceturtais albums Crazy Love tika izdots 2009. gadā. M. Bublē ieraksti ir pārdoti vairāk nekā 25 miljonos kopiju. Tāpat viņš ir filmējies vairākās filmās.