"Žannas d'Arkas ciešanas" (franču: La Passion de Jeanne d'Arc) ir 1928. gada Francijas mēmā vēsturiska episkā filma, kuras režisors ir Karls Teodors Dreiers. Žannas d'Arkas lomu atveido Renē Žanna Falkoneti. "Žannas d'Arkas ciešanas" tiek uzskatīta par vienu no nozīmīgākajām kino filmām, īpaši izceļot uzņemšanas procesu, Dreiera režiju un Falkoneti aktierspēli. Filmā ir apkopots laiks, kad Žanna d'Arka atradās gūstā Anglijā, attēlojot viņas tiesāšanu un nāvessodu. Filmu uzņēma vienā milzīgā betona kompleksā, ko veidoja pēc viduslaiku arhitektūras parauga. Tā pazīstama ar savu kinematogrāfiju un tuvplānu izmantošanu. Pirms iznākšanas filmu pretrunīgi vērtēja franču nacionālisti, kuri bija skeptiski par to, vai dānis spētu uzņemt filmu par vienu no Francijas atpazīstamākajām personībām. Filmas galīgo versiju saīsināja Parīzes arhibīskapa un valdības cenzoru spiediena dēļ. Vairākas desmitgades filmu centās atkārtoti izlaist, lai atjaunotu Dreiera sākotnējo versiju. 1981. gadā Dreiera sākotnējā versiju atrada psihiatriskajā slimnīcā, netālu no Oslo, un izdeva atkārtoti. Neskatoties uz to, ka filma sākotnēji daļēji tika cenzēta, tā guva milzīgu kritiķu atzinību. Mūsdienās to uzskata par vienu no visu laiku labākajām filmām. Žurnāla Sight & Sound 50 visu laiku labāko filmu kritiķu sarakstā filma ierindojās 21. vietā, savukārt režisoru sarakstā tā ierindojās 30. vietā.