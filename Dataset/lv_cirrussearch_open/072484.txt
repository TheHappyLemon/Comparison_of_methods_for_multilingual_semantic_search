Žozefs Anrī Moriss Rišārs (franču: Joseph Henri Maurice Richard, dzimis 1921. gada 4. augustā Monreālā, Kanādā, miris 2000. gada 27. maijā Monreālā, Kanādā) bija kanādiešu hokejists, spēlējis labās malas uzbrucēja pozīcijā. Viņš tiek uzskatīts par vienu no visu laiku izcilākajiem hokejistiem, 1998. gadā veiktajā The Hockey News apskatā Rišārs tika ierindots 5. vietā starp 100 visu laiku izcilākajiem NHL spēlētājiem. Gadu pēc savas karjeras beigām 1961. gadā viņš tika uzņemts arī Hokeja slavas zālē. Profesionālā spēlētāja karjeru Rišārs uzsāka 1942. gadā, pievienojoties NHL klubam Monreālas "Canadiens". 1943.—1944. gada sezonā viņš pirmo reizi izcīnīja Stenlija kausu, bet 1944.—1945. gada sezonā kļuva par pirmo NHL spēlētāju, kas 50 spēlēs guvis 50 vārtus. 1944. gadā viņš aizvadīja divas spēles, kurās katrā guva piecus vārtus. 1947. gadā Rišārs ieguva Harta balvu. Visu karjeru aizvadīja "Canadiens" rindās, kurā no 1956. gada līdz pat karjeras beigām 1960. gadā bija komandas kapteinis. Karjeras laikā par Stenlija kausa ieguvēju viņš kļuvis astoņas reizes, piecas reizes bijis NHL rezultatīvākais spēlētājs. Viņš ir spēlējis arī 14 NHL visu zvaigžņu spēlēs. Rišāra vārda nosaukta arī balva, kuru kopš 1999. gada pasniedz katras NHL sezonas visvairāk vārtus guvušajam spēlētājam.