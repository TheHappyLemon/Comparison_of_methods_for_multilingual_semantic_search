Baierlija turku zirgs bija viens no trijiem ērzeļiem - ciltstēviem, no kuriem izveidoja Anglijas tīrasiņu zirgu šķirni. Otri divi bija Godolfīna arābu zirgs un Derlija arābu zirgs. Leģenda vēsta, ka kapteinis Roberts Baierlijs 1688. gadā Budas kaujas laukā (Ungārijā) ir noķēris kāda turku karavīra zirgu, kas kļuva par kapteiņa kara zirgu. Ir uzskats, ka tajā laikā zirgam bija 8 gadi. 1689. gadā kapteinis nokļuva Īrijā, kur piedalījās karaļa Viljama karā. Zirgs esot izglābis kapteiņa dzīvību Boinas kaujas laukā. 1690. gadā Īrijā notika zirgu skriešanās sacīkstes, kurās uzvarēja Baierlija zirgs. Pēc kara, Baierlijs demobilizējās un atgriezās mājās Midridžā, Anglijā. 1696. gadā kapteinis Baierlijs apprecējās ar savu māsīcu Mēriju Vartonu, kuras dzimtai piederēja Goldboroholla. Pēc kāzām jaunais pāris pārcēlās dzīvot uz Goldborohollu, Jorkšīrā. Baierlija ērzelis līdz savai nāvei kļuva par Goldborohollas staļļa vaislas ērzeli. Tas nomira 1706. gadā. Lai arī Goldboroholla vairs nepieder Baierliju ģimenei, tā joprojām ir privāts īpašums, kas nav pieejams publiskai apskatei, bet goda viesiem nakšņošanai tiek piedāvāta Baierlija guļamistaba. Ir daudz diskusiju par to, kādas šķirnes zirgs bija Baierlija ērzelis. Ir pieņemts domāt, ka tas bija arābu zirgs. Tomēr daudzi uzskata, ka Baierlija zirgs ir bijis turkmēņu zirgs vai ahaleteke. Ērzelis bija dūkanbērs ar karstasiņa smalkumu un temperamentu. Lielākā daļa ērzeļa pēcnācēju ir bēri vai melni. Relatīvi neliels skaits mūsdienu tīrasiņu zirgu ir Baierlija zirga pēcnācēji (3,3%), tomēr joprojām starp čempioniem ir sastopami Baierlija ērzeļa pēcnācēji. Visslavenākais Baierlija pēcnācējs bija daudzu sacīkšu čempions Basto, kā arī divas visslavenākās tīrasiņu šķirnes ķēves, kas ir izveidojušas ģimeņu ciltslīnijas 1 un 3. Starp pēcnācējiem ir 12 Derbija čempioni, 10 Santlegeras čempioni, 12 Ouks čempioni un 27 citu sacensību čempioni, kas ir cēlušies no ciltslīnijas viens. Ciltslīniju trīs reprezentē 12 Ouks čempioni, 12 Derbija čempioni, 10 Santlegeras čempioni un 28 citādu sacensību un šovu čempioni.