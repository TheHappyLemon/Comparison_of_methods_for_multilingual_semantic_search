Tarhankutas pussala (ukraiņu: Тарханкутський півострів, Krimas tatāru: Tarhanqut yarımadası, krievu: Тарханкутский полуостров) ir ap 40 km gara un platākajā vietā līdz 30 km plata pussala Krimas rietumos, Ukrainā. Ziemeļu piekrasti apskalo Melnās jūras Karkinitas līcis. Pussala veidota no kaļķakmeņiem, krasti krauji (30—50 m), pussalas rietumu galā Pribojnija rags (Krimas galējais rietumu punkts) un Tarhankuta rags. Pussalas teritoriju aizņem līdz 179 m augsts plato, stepe. Pussalas teritorijā sengrieķu apmetņu paliekas, lielākā no kurām ir Kaloslimena, kā arī skitu kurgāni. Pussalas nosaukums cēlies no krimas tatāru tarhan — ‘ar nodokļiem neaplikta vieta/zeme’.