Edvards Mūrs "Teds" Kenedijs (angļu: Edward Moore "Ted" Kennedy; dzimis 1932. gada 22. februārī Bostonā, Masačūsetsas štatā, ASV, miris 2009. gada 25. augustā Hyannis Port, Masačūsetsas štatā, ASV) bija ASV senators no Masačūsetsas štata, pārstāvēja Demokrātisko partiju. Viņš bija Senāta loceklis gandrīz 47 gadus. T. Kenedijs bija 35. ASV prezidenta Džona Kenedija jaunākais brālis, kā arī visilgāk nodzīvojušais Džozefa Kenedija dēls. Viņa dēls Patriks Kenedijs ir bijušais kongresmenis. T. Kenedijs kļuva par Senāta locekli pēc 1962. gada novembrī notikušajām vēlēšanām. 1964. gada vēlēšanās viņš uzvarēja un uz sešiem gadiem tika ievēlēts ASV Senātā, T. Kenedijs to vēl paveica septiņas reizes pirms savas nāves. 1980. gadā viņš bija viens no Demokrātu partijas kandidātiem uz ASV prezidenta amatu, taču netika izvirzīts uz galējām vēlēšanām. 2006. gadā laikraksts Time viņu nosauca par vienu no 10 labākajiem ASV senatoriem. 2008. gada maijā T. Kenedijam tika atklāts ļaundabīgs smadzeņu audzējs, kas ierobežoja viņa darbību Senātā. Senators mira 2009. gada 25. augustā savās mājās Masačūsetsas štatā.