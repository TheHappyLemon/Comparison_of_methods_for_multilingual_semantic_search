Haialī (angļu: Hialeah) ir pilsēta Floridas štatā, ASV. 2020. gadā pilsētā dzīvoja 223 109 iedzīvotāji. Pēc iedzīvotāju skaita Haialī ir sestā lielākā Floridas pilsēta. Haialī atrodas Maiami aglomerācijā, ziemeļrietumos no Maiami centra. Pilsēta ir ievērojama ar savu augsto spāņvalodīgo iedzīvotāju īpatsvaru (94%), kas ir otrs lielākais spāņu izcelsmes amerikāņu īpatsvars no visām ASV pilsētām ārpus Puertoriko. Haialī ir arī lielākais kubiešu un Kubas amerikāņu īpatsvars ASV — 73,37% iedzīvotāju. Pilsētā ir arī viena no lielākajām spāņvalodīgo kopienām valstī. 96,3% iedzīvotāju mājās lieto spāņu valodu.