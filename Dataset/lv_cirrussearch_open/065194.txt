"Dogma" (angļu: Dogma) ir 1999. gada ASV kinokomēdija, kuras režisors, scenārija autors un viens no aktieriem ir Kevins Smits. Pārējās lomas atveido Bens Afleks (Bārtelbijs), Mets Deimons (Loki), Džordžs Karlins (Kardināls Gliks), Linda Fiorentino (Betānija), Džanīne Garofalo (Liza), Salma Hajeka (Serendipitija), Džeisons Lī (Azraīls), Bads Korts (Džons Dou), Džeisons Mjūzs (Džejs), Elans Rikmens (Metatrons) un Kriss Roks (Rufuss). Filma ir par aborta klīnikas darbinieci Betāniju Slounu, kurai kopā ar praviešiem Džeju un Kluso Bobu un trīspadsmito apustuli Rufusu jāaptur divus kritušos eņģeļus. Filmas pirmizrāde notika 1999. gada 21. maijā Kannu kinofestivālā. Šī ir ceturtā filma View Askewniverse visumā. Filmā attēlotā katolicisma kritika izraisīja ievērojamas diskusijas jau pirms filmas izdošanas, it sevišķi to nosodīja ASV Katoļu līga. Organizētie protesti aizkavēja filmas pirmizrādi vairākās valstīs un izraisīja vismaz divus slepkavības draudus Kevinam Smitam. Neraugoties uz to, filma saņēma labas kritiķu atsauksmes un nopelnīja 44 miljonus dolāru pie 10 miljonu dolāru budžeta, tolaik tā bija ienesīgākā filma View Askewniverse visumā.