Puli Space Technologies ir Ungārijas kosmosa nozares uzņēmums. To 2010. gadā dibināja entuziastu grupa, vēloties piedalīties Google Lunar X Prize balvas izcīņā. Sākotnēji komandas plāns bija 2015. gadā ar komerciālu nesējraķeti uz Mēness virsmas nogādāt mobili, kas pārvietotos vismaz 500 metru un uz Zemi nosūtītu fotogrāfijas. Mēness mobilis tika nosaukts par Puli, ungāru suņu šķirnes vārdā. 2013. gadā tika izgatavots Mēness mobiļa prototips un sākta tā testēšana. 2013. gadā to testēja Marokas tuksnesī, vadot no kontroles centra Bukarestē. 2014. gadā pabeigta Mēness mobiļa būve. Vēlāk Puli komanda izstājās no Lunar X Prize.