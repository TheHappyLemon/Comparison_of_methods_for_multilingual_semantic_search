Doma laukums (itāļu: Piazza del Duomo) ir laukums Itālijas pilsētas Milānas centrā. Laukums nosaukts Milānas Doma vārdā, kas dominē laukuma apbūvē. Laukums ir pilsētas centrs gan ģeogrāfiskā, gan sociālā nozīmē. Tā platība ir 17 000 m2. Laukuma apbūvē ietilpst dažas no Milānas svarīgākajām celtnēm un prestižākajiem biznesiem, un tas ir viens no galvenajiem tūrisma objektiem pilsētā. Kaut arī laukums radīts 14. gadsimtā un pamazām apbūvēts (piemēram, Milānas Doms celts sešus gadsimtus), mūsdienu izskatu tas ieguvis 19. gadsimta otrajā pusē, pateicoties arhitekta Džuzepes Mangoni plānojumam. Izņemot Milānas Domu un Milānas Karaļa pili, citas laukuma ēkas projektējis Džuzepe Mangoni, kurš 1877. gadā gāja bojā laukuma ievērojamākās 19. gadsimta celtnes Viktora Emanuela II galerijas celtniecības laikā.