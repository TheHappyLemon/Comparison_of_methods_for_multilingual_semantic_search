Pasaules čempiones izcīņas mačs starp pasaules čempioni Veru Menčiku un pretendenti Soņu Grafu risinājās no 1937. gada 26. jūnija līdz 17. jūlijam Austrijas pilsētā Zemmeringā. Mačs notika viesnīcā Grand Hotel. 1936. gadā Zemmeringā notika liels starptautisks sieviešu turnīrs, kurā, nepiedaloties Menčikai, uzvarēja Grafa. Šis panākums deva viņai tiesības izsaukt Menčiku uz maču par pasaules čempiones nosaukumu. FIDE nebija mača organizatore, tomēr tā atbalstīja mača norisi. FIDE prezidents Aleksandrs Rībs apstiprināja mača noteikumus un kontrolēja to izpildi. Sešpadsmit partiju mačā ar rezultātu 11½ : 4½ (+9 −2 =5) pārliecinoši uzvarēja Vera Menčika un saglabāja pasaules čempiones nosaukumu.