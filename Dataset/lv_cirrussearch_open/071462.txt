Maranavu valoda (Basa a Mëranaw, باسا أ مراناو) ir austronēziešu valodu saimes valoda, kurā runā maranavi Filipīnās. Izplatīta Mindanao salas rietumos Lanao ezera apkārtnē, galvenokārt Dienvidlanao un Ziemeļlanao provincēs, kur tā ir dominējošā valoda, kā arī Bukidnonas un Ziemeļmagindanao provincēs, kur tā ir minoritātes valoda. Tiek pieskaitīta danao valodu apakšgrupai. Maranavu valodu kā dzimto valodu lieto ap 1,8 miljoniem cilvēku. Radniecīgā iranunu valoda kādreiz tika uzskatīta mar maranavu valodas dialektu. Rakstība latīņu alfabētā; vēsturiski izmantots arābu rakstībā balstītais džavi raksts. Valodai ir reģionālas valodas statuss; to izmanto mācību procesā sākumskolā.