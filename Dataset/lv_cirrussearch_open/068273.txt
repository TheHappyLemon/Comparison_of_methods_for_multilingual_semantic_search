"Riska robeža" (angļu: Margin Call) ir 2011. gada ASV drāmas filma, kuras režisors un scenārija autors ir J. C. Čendors. Filmā galvenās lomas atveido Kevins Speisijs, Pols Betanijs, Džeremijs Aironss, Zekerijs Kvinto, Penns Bedžlijs, Saimons Beikers, Mērija Makdonela, Demija Mora un Stenlijs Tuči. Filmas sižets norisinās 24 stundu laikā lielā Volstrītas investīciju bankā 2007.—2008. gada globālās finanšu krīzes sākumā. Filmas "Riska robeža" pirmizrāde notika 2011. gada 25. janvārī Sandensas kinofestivālā. Filmu izplatīja Lionsgate un Roadside Attractions. Filma guva augstu kritiķu novērtējumu, kā arī saņēma vairākus apbalvojumus un nominācijas. Čendoru nominēja 84. Kinoakadēmijas balvai kategorijā "Labākais oriģinālscenārijs". Tīmekļa vietnē Rotten Tomatoes filmai ir 87% vērtējums.