Teorens Volless "Teo" Flerī (franču: Theoren Wallace "Theo" Fleury; dzimis 1968. gada 29. jūnijā Oksvovā, Saskačevanas provincē, Kanādā) ir bijušais kanādiešu hokejists, spēlējis labās malas uzbrucēja pozīcijā, bijis Kanādas hokeja izlases dalībnieks. 1987. gada NHL draftā viņu izraudzījās Kalgari "Flames" ar kopējo 166. kārtas numuru. Laika posmā no 1989. līdz 2003. gadam viņš aizvadīja vairāk nekā 1000 spēles dažādu NHL klubu sastāvos. Karjeras laikā spēlējis NHL klubu Kalgari "Flames", Kolorādo "Avalanche", Ņujorkas "Rangers" un Čikāgas "Blackhawks", Somijas SM-liiga kluba Tappara un Lielbritānijas elites divīzijas kluba Belfāstas "Giants" klubu sastāvos. 1989. gadā kopā ar "Flames" viņš izcīnīja Stenlija kausu. Pēc profesionālā hokejista karjeras beigām viņš aizvadīja divas proefesionālā beisbola spēles Kalgari "Vipers" sastāvā Zelta beisbola līgā. Kanādas izlases sastāvā piedalījies divās Ziemas Olimpiskajā spēlēs (1998, 2002), 2002. gadā Soltleiksitijā tika izcīnīta zelta medaļa. Tāpat tika izcīnīta sudraba medaļa 1991. gada Pasaules čempionātā.