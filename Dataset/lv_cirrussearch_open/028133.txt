"Visu uzvarai" (angļu: Friday Night Lights) ir amerikāņu drāmas televīzijas seriāls, kura autors ir Pīters Bergs. Seriāla sižets veidots pēc Baza Bisingera grāmatas Friday Night Lights: A Town, a Team, and a Dream un 2004. gada filmas "Slavas gaismā". Seriāls pārraidīts no 2006. līdz 2011. gadam, tam ir piecas sezonas (kopumā 76 sērijas). Seriāls ir par Dilonas, mazas pilsētas Teksasas laukos, ASV, vidusskolas amerikāņu futbola komandu. Galvenais tēls seriālā ir amerikāņu futbola komandas treneris Ēriks Teilors un viņa ģimenes locekļi. Seriālā tiek risināti dažādi jautājumi, kas skar mūsdienu Amerikas kultūru, piemēram, ģimenes vērtības, skolas finansējums, rasisms, narkotikas, aborts. Seriāla pirmizrāde NBC televīzijas kanālā notika 2006. gada 3. oktobrī, šajā kanālā tika pārraidītas pirmās divas sezonas. Pārējās trīs sezonas tika pārraidītas The 101 Network kanālā. Seriāla pēdējā sērija tika pārraidīta 2011. gada 9. februārī. Lai arī seriāla skatītāju skaits nebija ļoti liels, tas saņēma kritiķu pozitīvu novērtējumu. "Visu uzvarai" tika iekļauts dažādos labāko seriālu sarakstos, tika saņemtas vairākas balvas. Galvenās lomas attēlotājs Kails Čāndlers 2011. gadā saņēma Primetime Emmy balvu par tēlojumu seriāla noslēdzošajā sērijā.