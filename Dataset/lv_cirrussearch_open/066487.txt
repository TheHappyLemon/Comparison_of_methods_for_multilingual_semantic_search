"Pusdienas ar piegādi" (ķīniešu: 快餐車) ir 1984. gada Honkongas cīņas mākslas kinokomēdija, kuras režisors ir Samo Huns, bet triku koordinators Džekijs Čans. Galvenās lomas atveido Džekijs Čans, Samo Huns, Juans Bjao, Lola Fornere, Benijs Urkidess un Hosē Sančo. Filma uzņemta Barselonā, Spānijā. Filmai bija ļoti labi kases ieņēmumi Austrumāzijā, tostarp Japānā kur filmu izdeva ar nosaukumu Spartan X. Tāpat filma saņēma pozitīvas kritiķu atsauksmes, slavējot tās komiskumu un cīņas skatus, izceļot filmas noslēguma cīņu starp Džekiju Čanu un Beniju Urkidesu, ko uzskata par vienu no visu laiku labākajām kino cīņām. Džekiju Čanu un viņa kaskadieru komandu nominēja Honkongas kinobalvai kategorijā "Labākā asa sižeta horeogrāfija" par filmām "Pusdienas ar piegādi" un Project A, bet balvu ieguva filma Project A. "Pusdienas ar piegādi" radīja Spartan X franšīzi. 1984. gadā to adaptēja videospēlē Spartan X (starptautiski kā Kung-Fu Master), kas aizsāka beat 'em up žanru action spēļu segmentā. Videospēlei iznāca turpinājums Spartan X 2 un Spartan X komiksu sērija. Spartan X franšīze visā pasaulē nopelnījusi aptuveni 134 miljonus ASV dolāru.