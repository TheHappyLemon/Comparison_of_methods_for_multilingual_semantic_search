Uldis Sesks (dzimis 1962. gada 18. aprīlī Liepājā) ir bijušais Liepājas domes priekšsēdētājs, pārstāv partiju Liepājas partija. Iepriekš bijis uzņēmējs un sacīkšu braucējs, Liepājas speciālās ekonomiskās zonas priekšsēdētāja vietnieks un "Liepājas partijas" valdes priekšsēdētājs. Dzimis rallista un autosporta organizētāja Mārtiņa Seska ģimenē. Mācījās Liepājas Jāņa Raiņa 6. vidusskolā, studēja Latvijas Lauksaimniecības akadēmijas Mehanizācijas fakultātē. 1980. gados bija aktīvs rallists. 1990. gadu sākumā viņš dibināja privāto kompāniju "Autocentrs", kas vēlāk tika pārsaukta par "SD Autocentrs" un kļuva par Volkswagen dīleri Liepājā. Liepājas domes priekšsēdētāja amatā pirmoreiz tika ievēlēts 1997. gadā, pēc tam vairākkārt (2001., 2005., 2009., 2014. un 2017. gadā) ticis pārvēlēts amatā. Pēc 2017. gada pašvaldību vēlēšanām vēlētāju doto balsu skaits "Liepājas partiju" pārstāvošajam Seskam un "LRA/biedrība “Liepājniekiem”" pārstāvošajam Jānim Vilnītim, kuri nevēlējās sadarboties ar "Saskaņu", neatstāja citu izvēli kā izveidot divu partiju koalīciju, noslēdzot vienošanos, ka Sesks tiek atkārtoti izvirzīts mēra amatam, bet rudenī pēc Saeimas vēlēšanām viņu nomainītu Reģionu apvienības pārstāvis Vilnītis. Domes priekšsēdētāju rotācija tika veikta 2018. gada 22. novembrī. Precējies, ir trīs bērni — Baiba, Anete un Mārtiņš Nikijs, kurš arī rallija pilots. Apbalvots ar Latvijas Pareizticīgās Baznīcas I šķiras Svētā svētmocekļa Rīgas arhibīskapa Jāņa medaļu.