Nelly, īstajā vārdā Cornell Iral Haynes, Jr. (dzimis 1974. gada 2. novembrī), ir amerikāņu reperis, mūzikas producents un aktieris. Kopš 1993. gada viņš darbojās hiphopa apvienībā St. Lunatics, bet 1999. gadā Nelly izdevās noslēgt līgumu ar Universal Records un sākās viņa solo karjera. 2000. gadā iznāca Nelly debijas albums Country Grammar, kas guva milzīgus panākumus un Amerikā vien ir pārdots vairāk kā 8,4 miljonos eksemplāru. Pirmais ieraksts vēl aizvien tiek uzskatīts par visveiksmīgāko albumu Nelly karjerā. Taču arī viņa nākamajiem albumiem Nellyville (2002), Suit (2004), Sweat (2004) un Brass Knuckles (2008) izdevās gūt atzinību. 2010. gadā Nelly, kurš ir arī trīs prestižo Grammy balvu ieguvējs, ir izdevis savu sesto studijas albumu Nelly 5.0, kas iznāca 2010. gada novembra vidū. Nelly ir pārdevis gandrīz 30 miljonus ierakstu, kas padara viņu par vienu no mūsdienu veiksmīgākajiem hiphopa izpildītājiem. Nelly pieder sava ierakstu kompānija Derrty Ent., kas darbojas Universal Records paspārnē. Reperim arī pieder tādi zīmoli kā sieviešu apģērbu līnija Apple Bottom un enerģijas dzēriens Pimp Juice. Viņš ir Šarlotas "Bobcats" basketbola komandas līdzīpašnieks un izveidojis bezpeļņas organizācijas 4 SHo 4 kids un Jes Us 4 Jackie.