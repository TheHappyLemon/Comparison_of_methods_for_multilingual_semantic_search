Elena ezers (arī Lohelens; angļu: Lough Allen, īru: Loch Aillionn) ir ezers Īrijas ziemeļu daļā, netālu no Ziemeļīrijas robežas. Cauri ezeram tek Šenonas upe. Ap ezeru salīdzinoši pirmatnēja daba, abi krasti kalnaini, skaistas ainavas. Ūdens līmeni regulē slūžas. Pirmās apmetnes ezera krastā jau no mezolīta — pirms 5500 gadiem. Ezera apkaimē daudz megalītisku kapeņu. Šajā reģionā pēc ķeltu atnākšanas slēpās agrākie Īrijas iedzīvotāji — mītiskie Tuatha De Dannan, kas salīdzinoši bija mazāka auguma. Tuatha De Dannan visdrīzāk ir radījuši īru leģendas par punduriem un fejām. Netālu no O'Konora salām ezera gultnē atrodas arī megalītiskas apmetnes kranogi. Uz Inismagratas (Inismagrath) salas ezera ziemeļu daļā atrodas baznīcas drupas, apbedījumi un citi interesanti arheoloģiski pieminekļi. Viduslaikos ezers piederēja O'Rūrku klanam. Vēl viduslaikos ezers bija ievērojami mazāks — nolaižot ezera līmeni zemāk, atklājās zem ūdens esoši ozolu celmi.