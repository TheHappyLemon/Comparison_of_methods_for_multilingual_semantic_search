Augsnes dižslieka (latīņu: Lumbricus terrestris) ir slieku apakškārtas suga. Dižsliekas dzimtene ir Eiropa, bet ar cilvēka palīdzību tā ir izplatījusies gandrīz pa visu pasauli. Augsnes dižslieka ir izvēlēta par 2017. gada bezmugurkaulnieku Latvijā. Augsnes dižsliekas ķermeņa garums ir no 12 līdz 30 centimetriem. Ķermeņa priekšgals ir sarkans, pakaļgals — bālāks. Tāpat kā visi gredzentārpi, tās ir sadalītas segmentos, kur katrs segments ir piepildīts ar šķidrumu, kas ļauj tām izturēt grunts radīto spiedienu. Cauruļu tipa gremošanas orgānu sistēma ļauj dižsliekām caur sevi visā garumā gremojot izlaist augsni, kas tādā veidā tiek aerēta un uzlabota. Dižsliekas dzīvo vertikālās alās, kuras ir gandrīz divus metrus dziļas. Virszemē tās izlien naktīs, lai barotos un pārotos. Konkrēts dižsliekas mūža ilgums nav zināms, bet ir uzskats, ka tas ir 3 līdz 5 gadi.