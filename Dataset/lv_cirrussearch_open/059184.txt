Oleksijs Mihailičenko (ukraiņu: Олексій Михайличенко, dzimis 1963. gada 30. martā) ir bijušais Ukrainas futbola treneris un bijušais futbolists, spēlēja pussarga pozīcijā, bijis PSRS, NVS un Ukrainas futbola izlases dalībnieks. Savu karjeru sācis Dynamo Kyiv komandā 1981. gadā, kur viņš pavadīja deviņus gadus. Tā laikā izcīnījis četrus PSRS Augstākā līgas titulus un UEFA Kausu ieguvēju kausu 1986. gadā. 1990—91. gada sezonu pavadījis Itālijas komandā Sampdoria, palīdzot komandai izcīnīt A sērijas čempionu titulu. Vēlāk pievienojies Skotijas komandai Rangers. Glāzgovas komandā, piecu sezonu laikā, Mihailičenko izcīnīja piecus Skotijas Premjerlīgas titulus. 1987. un 1988. gadā Mihailičenko tika atzīts par Ukrainas labāko futbolistu, savukārt 1988. gadā arī par visas PSRS labāko spēlētāju. Ar PSRS futbola izlasi piedalījies 1988. gada Eiropas čempionātā, bet ar NVS izlasi — 1992. gada Eiropas čempionātā. Ieguvis zelta medaļu 1988. gada vasaras olimpiskajās spēlēs. Pēc karjeras beigām kļuvis par treneri. Sākotnēji bijis Dynamo Kyiv komandas asistents, bet pēc galvenā trenera Valērija Lobanovska nāves, kļuvis jau par galveno treneri. Vēlāk bijis gan Ukrainas U21, gan Ukrainas izlases treneris. Vēlāk strādājis Dynamo Kyiv sistēmā.