Luisrisopatrona (spāņu: Base Luis Risopatrón vai Refugio Luis Risopatrón) ir Čīles vasaras polārstacija (patvērums), Antarktikā. Izvietojusies Dienvidšetlendas salu Roberta salas ziemeļrietumu galā, Kopermainas pussalā. Izveidota 1956./1957. gada vasarā kā Čīles Kara flotes patvērums Kopermaina (Refugio Naval Copper Mine). 1989. gadā paplašināta ar vairākiem moduļiem un nodēvēta tagadējā vārdā par godu čīliešu ģeogrāfam Luisam Risopatronam Sančesam (Luis Risopatrón Sánchez). Stacija sastāv no pieciem moduļiem ar kopējo platību 92 m² un paredzēta piecu cilvēku izmitināšanai. Galvenās pētniecības nozares ir ģeoloģija, ģeofizika un bioloģija. Stacija izvietojusies blakus Antarktikas speciāli aizsargājamajai teritorijai Nr. 112.