Ekvadoras futbola izlase ir nacionālā futbola komanda, kas pārstāv Ekvadoras valsti starptautiskās futbola sacensībās. Ekvadoras futbola izlasi pārvalda Ekvadoras Futbola federācija. Savu pirmo spēli izlase aizvadīja 1938. gadā, cīnoties pret Bolīvijas izlasi. Ilgus gadus Ekvadoras izlase bija viena no vājākajām CONMEBOL izlasēm, taču pēdējos gados tai ir aizvien lielāki panākumi. Ekvadoras izlase ir piedalījusies četros FIFA Pasaules kausa finālturnīros, 2006. gadā pat iekļūstot astotdaļfinālā. Copa América turnīros izlases augstākais panākums ir 4. vieta. Vislabāk Ekvadoras izlase spēlē tieši savās mājās Kito, kur pretiniekiem ir grūti pielāgoties augstkalnes apstākļiem (ap 2600m v.j.l.).