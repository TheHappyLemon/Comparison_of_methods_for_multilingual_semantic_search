"Pēctecība" (angļu: Succession) ir ASV satīrisks melnā humora drāmas televīzijas seriāls, kura autors ir Džesijs Ārmstrongs. Pirmizrāde notika 2018. gada 3. jūnijā kanālā HBO. Seriāls ir par Roju ģimeni, globāla mediju un izklaides konglomerāta Waystar RoyCo īpašniekiem, kas cīnās par kompānijas vadību saistībā ar ģimenes patriarha Logana Roja (Braians Kokss) veselības pasliktināšanos. Seriālam apstiprināta ceturtās sezonas izveide. Seriālā Džeremijs Strongs atveido Kendalu, Kīrans Kalkins Romānu un Sāra Snuka Siobānu (Šiva), Logana bērnus, kas strādā kompānijā. Metjū Makfedjens atveido Tomu Vambsgansu, Šivas vīru un Waystar izpilddirektoru, Nikolass Brauns atveido Gregu Hiršu, Logana radinieku, kas strādā kompānijā, Alans Raks atveido Konoru, Logana vecāko bērnu, un Hiama Abasa — Mārsiju Roju, Logana trešo un pašreizējo sievu. Pārējās lomās filmējas Pīters Frīdmens, Natālija Golda, Robs Jangs, Dagmara Domīnčika, Arians Moajeds, Dž. Smita-Kemerona, Žustīne Lupe, Deivids Rašī un Fišers Stīvenss. Seriāls "Pēctecība" ir plaši atzīts kritiķu vidū, izceļot scenāriju, aktierspēli (īpaši Stronga un Koksa) un skaņas celiņu. Seriāls saņēmis vairākas balvas un nominācijas, tostarp saņēmis BAFTA televīzijas balvu kategorijā "Labākā starptautiskais raidījums", Zelta globusa balvu kategorijā "Labākais drāmas seriāls" un Primetime Emmy balvu kategorijā "Labākais drāmas seriāls". Gan Kokss, gan Strongs saņēmuši Zelta globusa balvas kā labākie aktieri drāmas seriālā, turklāt Strongs saņēmis arī Primetime Emmy balvu šajā pašā kategorijā.