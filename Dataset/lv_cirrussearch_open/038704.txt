2003. gada Eirovīzijas Dziesmu konkurss bija 48. Eirovīzijas dziesmu konkurss, kurš notika 2003. gada 24. maijā Skonto Hallē, Rīgā, Latvijā. Vakaru vadīja Marija Naumova un Renārs Kaupers. Konkursā uzvarēja Turcijas pārstāve Sertaba Erenere ar dziesmu Everyway That I Can, iegūstot 164 punktus. Šīs dziesmas komponisti un dziesmas vārdu autori bija pati dziesmas izpilditāja un Demirs Demirkans. Beļģija ieguva 2. vietu, atpaliekot tikai par 1 punktu, un Krievija - 3.vietu, no Turcijas rezultāta atpaliekot par 3 punktiem. Šis bija pēdējais gads, kad Eirovīzija notika viena vakara laikā, jo, sākot ar 2004. gadu, tika ieviesta pusfinālu sistēma. Konkursā piedalījās divdesmit sešas valstis. Šis konkurss ievērojams ar to, ka šajā gadā bija rekordliels dalībnieku skaits. Sešas valstis, kuras nekvalificējās 2002. gada Eirovīzijas dziesmu konkursam, bija atgriezušās, un tām pievienojās debitējošā valsts Ukraina.