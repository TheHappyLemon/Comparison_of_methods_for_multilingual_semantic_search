Happy Birthday to You, zināma arī kā Happy Birthday, ir dziesma, kuru parasti dzied, lai sveiktu personu dzimšanas dienā. Saskaņā ar 1998. gada Ginesa pasaules rekordu grāmatas izdevumu šī ir populārākā dziesma angļu valodā. Dziesmas pamatvārdi ir iztulkoti vismaz 18 valodās. Latviešu valodā dzimšanas dienā personu sveic arī ar dziesmu "Daudz baltu dieniņu". Dziesmas melodija ir no māsu Petijas un Mildredas Hillu sacerētās Good Morning to All, tomēr tiek apstrīdēts tas, ka to sacerējušas Hillas. Nevienā no dziesmas vārdu agrīnajām dokumentētajām versijām nebija iekļauti vārdu autori vai paziņojumi par autortiesībām. The Summy Company 1935. gadā reģistrēja autortiesības, par dziesmas autoriem nosaucot Prestonu Veiru Oremu un R. R. Formanu. 1988. gadā Warner/Chappell iegādājās uzņēmumu, kam pieder autortiesības, par 25 miljoniem ASV dolāru, Happy Birthday vērtība tika novērtēta ar 5 miljoniem. Pamatojoties uz 1935. gada autortiesību reģistrāciju, Warner apgalvoja, ka autortiesības ASV nebeigsies līdz 2030. gadam un neatļauta publiska dziesmas izpildīšana ir nelikumīga, ja Warner netiek samaksāta autoratlīdzība. Ticis novērtēts, ka kopējie ienākumi no dziesmas ir 50 miljoni ASV dolāru — šī ir visvairāk nopelnījusī dziesma vēsturē. Eiropas Savienībā dziesmas autortiesības beidzas ne vēlāk kā 2016. gada 31. decembrī.