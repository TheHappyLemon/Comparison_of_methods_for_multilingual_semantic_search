Savīra (berberu: ⵜⴰⵚⵚⵓⵔⵜ, Taṣṣort; arābu: الصويرة, aṣ-Ṣawīra), līdz 20. gadsimta sešdesmitajiem gadiem zināma kā Mogadora, ir ostas pilsēta Marokā, Atlantijas okeāna krastā. 2001. gadā pilsētas vēsturiskais centrs tika iekļauts UNESCO Pasaules mantojuma sarakstā. Kaut arī pilsētas teritorija ir apdzīvota kopš aizvēstures, mūsdienu apdzīvoto vietu 1769. gadā nodibināja Anavītu dinastijas sultāns Mohameds III bin Abdallahs. Ostas pilsētu projektēja Eiropas izcelsmes arhitekti, piemērojot to vietējiem apstākļiem. Pilsēta attīstījās kā osta Marrākešas vajadzībām. 19. gadsimtā Savīra kalpoja kā galvenā Marokas osta, šeit atradās vairāku Eiropas valstu konsulāti. Pie Savīras atrodošās salas un kāpas 2005. gadā tika iekļautas Rāmsaras konvencijas sarakstā. Salas un kāpas ir svarīga migrējošo putnu vieta. Šeit ligzdo 3% līdz 10% no pasaules Eleonoras piekūna (Falco eleonorae) populācijas. Salās atrodas sengrieķu, feniķiešu un romiešu, kā arī 17./18. gadsimta portugāļu celtņu atliekas.