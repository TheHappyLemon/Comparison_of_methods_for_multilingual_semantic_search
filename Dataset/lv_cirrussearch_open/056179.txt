Bretoņu valoda (brezhoneg, izrunā: [bɾɛ.ˈzõː.nɛk]) ir indoeiropiešu valodu saimes ķeltu zara valoda, kurā runā Francijas ziemeļrietumu daļas Bretaņas pamatiedzīvotāji bretoņi. Tai radniecīgas ir velsiešu valoda un korniešu valoda, ar kurām tā kopā veido britoņu valodu grupu. 2013. gadā bretoņu valodas pratēju skaits tika lēsts ap 206 tūkstošiem, no tiem 35 tūkstoši to lieto ikdienā. Bretoņu valodai izdala četrus dialektus — Leonas, Tregoras, Kornuelas un Vānas dialektu. Morfoloģijā liela loma ir vārda ieskaņai (mutācijām). Bretoņu valoda ir analītiska valoda. Tajā ir daudz aizguvumu no latīņu un franču valodas.