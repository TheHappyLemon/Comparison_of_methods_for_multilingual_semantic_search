"Viņa meitene Piektdiene" (angļu: His Girl Friday), arī "Viņa meitenes piektdiena", ir 1940. gada ASV kinokomēdija, kuras režisors un producents ir Hauards Hokss. Filmā galvenās lomas atveido Kerijs Grānts un Rozalinda Rasela. Filmu izplatīja Columbia Pictures. Filma stāsta par laikraksta redaktoru Volteru Bērnsu, pie kura ierodas viņa bijusī sieva un laikraksta žurnāliste Hildija Džonsone, kura paziņo viņam par savu saderināšanos. Bērnss piedāvā viņai vēl pēdējo reizi kopā atspoguļot vienu stāstu, mēģinot viņu atgūt. Stāsts adaptēts no 1928. gada Bena Hekta un Čārlza Makartūra lugas The Front Page. Šī ir otrā lugas adaptācija pēc 1931. gada filmas The Front Page. Filmēšanu uzsāka 1939. gada septembrī un pabeidza novembrī, septiņas dienas pēc termiņa. Filmu izceļ tās pārsteigumi, komēdija un ātrais dialogs. Amerikas Kinoinstitūts filmu "Viņa meitene Piektdiene" 100 smieklīgāko amerikāņu filmu sarakstā ierindoja 19. vietā. 1993. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Tīmekļa vietnē Rotten Tomatoes filmai ir 99% vērtējums. Kopš 1967. gada filma ir neaizsargājams darbs.