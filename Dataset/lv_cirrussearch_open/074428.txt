Krabja miglājs (M1, NGC 1952) ir gāzveida miglājs, kurš atrodas Vērša zvaigznājā. Pēc būtības Krabja miglājs ir supernovas pārpalikums. Tas atrodas aptuveni 6500 gaismas gadu attālumā no Zemes. Krabja miglāja diametrs ir aptuveni 6 gaismas gadi un tas izplešas ar ātrumu 1000 km/s. Pašlaik miglāja centrā atrodas neitronu zvaigzne — pulsārs, kas izstaro elektromagnētiskos viļņus īsu impulsu veidā (ar periodu 33 milisekundes) diapazonā no radioviļņiem līdz gamma stariem. Krabja miglājs izstaro arī tā saucamo sinhrotrono starojumu, kas rodas, relatīvistiskiem elektroniem bremzējoties pulsāra magnētiskajā laukā.