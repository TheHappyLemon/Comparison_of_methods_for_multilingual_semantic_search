Тu-22M (krievu: Ту-22M) ir reaktīvais virsskaņas bumbvedējs, kuru līdz 1969. gadam izveidoja Padomju Savienības Tupoļeva konstruktoru birojā un sāka izmanot 1972. gadā. Piedalījās PSRS Gaisa spēku kaujas operācijās Afganistānas kara (1979—1989) laikā. Pēc PSRS sabrukuma šīs lidmašīnas izmantoja gan Ukrainas, gan Krievijas Federācijas Bruņotie spēki. Krievijas bruņotie spēki tās izmantoja gan Pirmajā, gan Otrajā Čečenijas karā, kā arī Krievijas—Gruzijas karā (2008) un Sīrijas pilsoņu karā 2015. gadā. Tāpat lidmašīnas izmanto raķešu uzbrukumiem Krievijas 2022. gada iebrukumā Ukrainā. 2021. gadā kaujas spējīgas bija 66 Тu-22M3 lidmašīnas.