Blagojevgradas apgabals (bulgāru: Област Благоевград) ir viens no Bulgārijas 28 apgabaliem. Atrodas Bulgārijas dienvidrietumos, administratīvais centrs ir Blagojevgrada. Tas robežojas ar Kjustendilas un Sofijas apgabalu ziemeļos, Pazardžikas apgabalu ziemeļaustrumos, Smoļanas apgabalu austrumos, Grieķiju dienvidos un Ziemeļmaķedoniju rietumos. Apgabals sadalīts 14 pašvaldībās, bet tā kopējais iedzīvotāju skaits ir 323 552 tūkstoši (2011. gada februāris). Blagojevgradas apgabalā atrodas UNESCO Pasaules mantojuma objekts — Pirinu nacionālais parks. Parka kopējā platība pārsniedz 27 000 ha un atrodas starp 1008 un 2914 metru augstumu Pirinu kalnos. Vieta ietver daudzveidīgas kaļķakmens kalnu ainavas ar ezeriem, ūdenskritumiem, alām un galvenokārt skujkoku mežiem. Vēlāk vietas teritorija tika paplašināta un pašlaik kopējā platība ir aptuveni 40000 ha. Apgabalā atrodas arī kandidātobjekti Melnikas pilsēta un Roženas klosteris.