Panadži (konkanu: पणजी) ir pilsēta Indijas dienvidrietumos, Goas štata administratīvais centrs. Pilsēta zināma arī ar nosaukumu Pandžima. 2011. gadā Panadži dzīvoja 40 tūkstoši iedzīvotāju, un pēc iedzīvotāju skaita tā ir trešā lielākā pilsēta Goa štatā. Goa štats līdz 1961. gadam bija Portugāles kolonija, līdz ar to pilsētā ir jūtama šīs valsts kultūras ietekme. Ievērojams apskates objekts ir portugāļu celtā baroka stila baznīca pilsētas centrā, pārbūvētā Adilšahi pils un Fontaiņjas kvartāls (portugāļu kvartāls). Panadži ir attīstīts tūrisms, tūristi uz šo pilsētu dodas arī skaisto pludmaļu dēļ, jo Panadži atrodas pie siltās Arābijas jūras.