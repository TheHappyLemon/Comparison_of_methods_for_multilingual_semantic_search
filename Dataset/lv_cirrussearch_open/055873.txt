Šis raksts ir par upi. Par departamentu skatīt rakstu Somma (departaments). Somma (Somme) ir upe ziemeļu Francijā, Pikardijā. Tās garums ir 245 km, no tiem kuģojami ir 160 km (ieskaitot kanālus). Somma sākas ap Sen-Kantenu, augšgalā savienota ar Šeldu un Uazi, arī pati kanalizēta no augšas līdz Korbjē, tāpēc sastāda svarīgu daļu Ziemeļfrancijas iekšējā ūdens ceļu tīklā. Sommas baseina augšdaļu šķērso vairāki tranzīta ceļi starp Franciju un Beļģiju. Vidusdaļā auglīgs lesa rajons, lejasdaļā (lejpus Amjēnas) mazāk auglīga krīta platforma, kas ielejas krastos veido stāvas krīta kraujas. Sommas ielejas dibenā ir auglīga zeme sakņu un augļu dārziem. Grīvā diezgan plašs, bet sekls, kuģniecībai nederīgs estuārs, tāpēc kuģu pieejai rakts kanāls, kas iet uz Abevillu, Sommas grīvas ostu.