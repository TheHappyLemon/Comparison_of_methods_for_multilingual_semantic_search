"Ložu ekspresis" (angļu: Bullet Train) ir 2022. gada ASV neo-noir asa sižeta komēdijas trillera filma, kuras režisors ir Deivids Lītčs, scenārija autors ir Zeks Olkevičs. Filma veidota pēc Kotaro Isakas japāņu romāna Maria Beetle motīviem. Galvenās lomas atveidojuši Breds Pits, Džoija Kinga, Ārons Teilors-Džonsons, Braians Tairī Henrijs, Endrū Kodzi, Hirojuki Sanada, Maikls Šenons, Bad Bunny, Zazija Bītsa, Logans Lermans, Kārena Fukuhara, Masi Oka un Sandra Buloka. Filmēšana sākās Losandželosā 2020. gada novembrī un noslēdzās 2021. gada martā. Filmas "Ložu ekspresis" pirmizrāde notika 2022. gada 18. jūlijā Parīzē, bet ASV un Latvijas kinoteātros to sāka demonstrēt no 2022. gada 5. augusta. Filmas pasaules kases ienākumi ir vairāk nekā 239 miljoni ASV dolāru pie gandrīz 90 miljonu liela ražošanas budžeta. Tā saņēmusi dažādas kritiķu atsauksmes.