"Vestsaidas stāsts" (angļu: West Side Story) ir 2021. gada ASV muzikāla romantiskā drāmas filma. Filmas režisors un līdzproducents ir Stīvens Spīlbergs, scenārija autors Tonijs Kašners. Tā ir tāda paša nosaukuma 1957. gada skatuves mūzikla otrā pilnmetrāžas adaptācija. Galvenās lomas atveido Enzels Elgorts un Reičela Zeglere, kurai tā ir debijas loma, otrā plāna lomās ir Ariāna DeBose, Deivids Alvaress, Maiks Faists un Rita Moreno. Moreno, kas filmējusies arī 1961. gada adaptācijā, kopā ar Kašneru ir arī filmas izpildproducenti. Filmas mūziku komponējis Leonards Bernstains, bet lirikas autors ir Stīvens Sondheims. Filmu 2014. gadā sāka izstrādāt 20th Century Fox; Kašners 2017. gadā uzsāka scenārija rakstīšanu. 2018. gada janvārī par filmas režisoru nolīga Spīlbergu, bet septembrī uzsāka aktieru atlasi. Džastins Peks ir filmas deju horeogrāfs. Filmēšana notika Ņujorkā un Ņūdžersijā no 2019. gada jūlija un ilga divus mēnešus. Filmas "Vestsaidas stāsts" pasaules pirmizrāde notika Ņujorkas Jazz at Lincoln Center 2021. gada 29. novembrī, trīs dienas pēc Sondheima nāves. Filmu ASV kinoteātros izplatīja Walt Disney Studios Motion Pictures zem 20th Century Studios zīmola no 2021. gada 10. decembra, kas bija ar gada aizkavēšanos sakarā ar COVID-19 pandēmijas ierobežojumiem. Filma saņēma pozitīvas kritiķu atsauksmes, kas slavēja tēlojumu, režiju un operatora darbu, daži no kritiķiem to uzskata labāku par 1961. gada filmu. Nacionālā kinokritiķu padome un Amerikas Kinoinstitūts nosaukuši to par vienu no desmit labākajām 2021. gada filmām. Filmas pasaules kases ieņēmumi ir vairāk nekā 76 miljoni ASV dolāru pie 100 miljonu liela budžeta. Neskatoties uz sliktajiem kases ieņēmumiem, filma saņēmusi vairākas balvas un nominācijas, tā saņēma septiņas nominācijas 94. Kinoakadēmijas balvai, tajā skaitā arī kategorijā "Labākā filma", bet balvu ieguva tikai DeBose kategorijā "Labākā aktrise otrā plāna lomā. Vēl filma saņēma četras nominācijas 79. Zelta globusa balvai, iegūstot trīs: "Labākais mūzikls vai kinokomēdija", "Labākā aktrise mūziklā vai kinokomēdijā" (Zeglere) un "Labākā otrā plāna aktrise (Zelta globusa balva)" (DeBose).