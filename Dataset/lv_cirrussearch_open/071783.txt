Sunils Čhetri (hindi: सुनील छेत्री, angļu: Sunil Chhetri; dzimis 1984. gada 3. augustā Sikanderabadā) ir indiešu futbola uzbrucējs, šobrīd (2024) pārstāv Indijas Superlīgas klubu Bengaluru FC un Indijas futbola izlasi. Čhetri ir ceturtais visvairāk vārtus guvušais spēlētājs izlašu līmenī ar 93 vārtiem, tāpat viņš ir visvairāk spēļu aizvadījušais un labākais vārtu guvējs Indijas izlasē. Viņš tiek plaši uzskatīts par vienu no izcilākajiem futbolistiem Indijas vēsturē. Karjeru sācis Mohun Bagan, karjeras turpinājumā spēlējot dažādos Indijas augstākās līgas klubos, kā arī izpelnoties interesi no ārzemēm. 2009. gada augustā tika publicēta informācija, ka Čhetri esot parakstījis līgumu ar Anglijas čempionāta klubu Queens Park Rangers, bet šī pāreja neesot notikusi, jo viņam neesot izdevies iegūt darba atļauju Lielbritānijā. 2010. gada martā Čhetri pievienojās MLS klubam Kanzassitijas "Wizards". 2010. gada 14. aprīlī viņš debitēja "Wizards" sastāvā ASV kausa kvalifikācijas spēlē pret Kolorādo "Rapids". Pēc sezonas beigām Čhetri pameta komandu, tā arī neaizvadījis nevienu spēli MLS, un atgriezās Indijā, pievenojoties Chirag United. 2012. gada jūlijā tika paziņots, ka Čhetri parakstījis divu gadu līgumu ar Lisabonas "Sporting" un spēlēs kluba rezerves komandā. Debiju Portugāles otrajā divīzijā Čhetri piedzīvoja 2012. gada 30. septembrī, nākot uz maiņu 85. minūtē mačā pret S.C. Freamunde. Kopā "Sporting" rezerves komandā Čhetri aizvadīja 3 spēles. 2013. gada februārī Čhetri tika izīrēts Indijas augstākās līgas komandai Churchill Brothers, bet pēc sezonas beigām pievienojās citai Indijas komandai Bengaluru FC. Debiju Indijas izlasē Čhetri piedzīvoja 2005. gada 12. jūnijā pārbaudes spēlē pret Pakistānu. Šajā mačā Čhetri guva arī savus pirmos vārtus izlasē. Kopumā izlases sastāvā viņš ir četras reizes uzvarējis Dienvidāzijas čempionātā (2011, 2015, 2021, 2023), tāpat trīs reizes ir piedalījies Āzijas kausā (2011, 2019, 2023). 2019. gadā Čhetri saņēma Padma Shri, ceturto augstāko civilo apbalvojumu Indijā. 2021. gadā viņš saņēma Khel Ratna balvu, Indijas augstāko sporta apbavojumu, kļūstot par pirmo futbolistu, kas ieguvis šo apbalvojumu. Tāpat viņš septiņas reizes ir atzīts par Indijas gada futbolistu. 2022. gada 27. septembrī FIFA izlaida trīs epizožu dokumentāro sēriju par Čhetri ar nosaukumu "Captain Fantastic".