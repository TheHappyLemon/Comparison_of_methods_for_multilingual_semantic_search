Višegrādas grupa (ungāru: Visegrádi Együttműködés, slovāku: Vyšehradská skupina, čehu: Visegrádská skupina, poļu: Grupa Wyszehradzka), Višegrādas valstis, Višegrādas četrinieks vai V4, ir četru Centrāleiropas valstu politiska un kultūras savienība. Šajā savienībā ir Čehija, Polija, Slovākija un Ungārija. Višegrādas grupa izveidota 1991. gada 15. februārī, kad Ungārijas pilsētā Višegrādā savienību izveidoja Čehoslovākijas, Polijas un Ungārijas līderi. Čehija un Slovākija kļuva par grupas biedriem pēc Čehoslovākijas sadalīšanās. 2004. gada 1. maijā visas četras grupas dalībvalstis kļuva par Eiropas Savienības dalībvalstīm, tāpēc samazinājās šīs apvienības nozīme. Vēsturiski Višegrādas grupa pretendē būt pēctece Ungārijas, Čehijas (Bohēmijas) un Polijas aliansei, kas tika izveidota Višegrādas kongresā 1335. gadā.