Prēgele vai Pregoļa (vācu: Pregel, senprūšu: Preigile, Preigara, krievu: Преголя) ir upe Kaļiņingradas apgabalā. Garākā upe, kas plūst pa apgabala teritoriju. Sākas pie Čerņahovskas pilsētas, satekot Angrapai un Instručai, plūst pa līdzenumu rietumu virzienā. Lejpus Gvardejskas upes gultne sadalās divās — Jaunajā (ziemeļos) un Vecajā (dienvidos) Prēgelē, kas vairākās vietās savienotas ar caurtekām, veidojot salas. Pirms ietekas Baltijas jūras Kaļiņingradas līcī abas gultnes savienojas. Prēgele ar kanālu savienota ar Nemunu. Pie Gvardeijskas no Prēgeles atzarojas Deima, kas ietek Kuršu jomā. Kaļiņingradas līcī ieplūst 60% upes noteces, bet Kuršu jomā — 40%. Lielākā pieteka ir Lava (kreisā). Lielākās pilsētas krastos ir Karaļauči, Čerņahovska, Znamenska un Gvardejska.