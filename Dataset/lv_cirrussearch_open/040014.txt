Nikolajs Mjaskovskis (Николай Яковлевич Мясковский, * 1881. gada 20. aprīlī [v.s. 8. aprīlī] Novogeorgijevskā, toreiz Krievijas impērijā, tagad Modlinas cietoksnis Polijā, † 1950. gada 8. augustā Maskavā) - krievu (padomju) komponists. Tiek uzskatīts par padomju simfoniskās mūzikas "tēvu". Seškārtējs Staļina prēmijas laureāts. Dzimis mūsdienu Polijā krievu militārpersonu ģimenē. Nikolaja agrīnā jaunībā ģimene pārcēlās uz Sanktpēterburgu. 1906. gadā iestājās Sanktpēterburgas konservatorijā. Šeit viņš sadraudzējās ar Sergeju Prokofjevu. Mācījās pie Anatolija Ļadova, kaut arī nepiekrita viņa muzikālajai gaumei. Piedalījās Pirmajā pasaules karā, kura laikā kontuzēts. Pēc kara pasniedza Maskavas konservatorijā. Kaut arī Mjaskovskis bijis ļoti ražens komponists, mūsdienās viņš visbiežāk pazīstams kā daudzu komponistu pedagogs. Viņa audzēkņu vidū citu starpā bijuši: Arams Hačaturjans, Rodions Ščedrins, Dmitrijs Kabaļevskis, Visarions Šebaļins.