Belgrano II (spāņu: Base Antártica Belgrano II), līdz 1990. gadam Henerala Belgrano II (Base de Ejército General Belgrano II), ir vissezonas Argentīnas polārstacija Antarktīdā. Stacija izvietota Kotsu Zemē uz Bertraba nunataka Filhnera šelfa ledāja austrumu malā Vedela jūras Fāzela līča krastā. 1970. gada janvārī uz Bertraba nunataka izveidoja LABEL (Laboratorio Científico de la base Belgrano ) vasaras staciju augšējo atmosfēras slāņu pētījumiem. Vēlāk staciju paplašināja un 1979. gada 5. februārī pārveidoja par vissezonas staciju kā aizvietotāju uz šelfa ledāja sniegā ieputinātajai Belgrano I. Līdz 1990. gadam staciju uzturēja un pārvaldīja Argentīnas bruņotie spēki, tagad to izmanto Argentīnas Antarktikas institūts. Stacija paredzēta 19 cilvēku izmitināšanai polārajā ziemā. Pētnieciskās un zinātniskās aktivitātes Belgrano II stacijā lielā mēra saistītas ar tās izvietojumu, kā dēļ polārā diena un nakts katra ilgst četrus mēnešus un parasta parādība ir ziemeļblāzma. Galvenās pētniecības programmas ir: meteoroloģija, ozona slāņa pētījumi ar spektrofotometru, kas tiek darbināts sadarbībā ar Spāniju, ziemeļblāzmas pētījumi sadarbībā ar Itāliju, Zemes magnētiskā lauka pētījumi, seismogrāfija ģeodēzija (GPS un Doris bāka).