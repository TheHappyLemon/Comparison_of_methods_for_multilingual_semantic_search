"Jevgeņijs Oņegins" (krievu: Евгений Онегин) ir krievu dzejnieka Aleksandra Puškina vārsmās sarakstīts romāns, krievu literatūras klasika. Pats Puškins savu veikumu ir nodēvējis par varoņdarbu. Romānu Puškins sāka rakstīt 1823. gadā, kad atradās izsūtījumā Kišiņevā. Publicēts laikā no 1825. līdz 1832. gadam, pirmais pilnais izdevums tika izdots 1833. gadā. Pēc tam papildināts un pašreizējā versijā izdots 1837. gadā. Grāmatas galvenais varonis Jevgeņijs Oņegins, egocentrisks švīts no Sanktpēterburgas, ir bijis paraugs, pēc kura veidoti vairāki krievu literatūras varoņi. Stāsts tiek pasniegts no stāstītāja puses, kas ir nedaudz izdomāta Puškina publiskā tēla versija. Darbs vairākkārt ir ticis ekranizēts, tāpat veidotas operas, lugas, baleti.