Fakaofo (tokelaviešu: Fakaofo) ir viens no trijiem Tokelau teritoriju veidojošajiem atoliem Klusajā okeānā. Izvietojies teritorijas dienvidaustrumos 60 km no rietumos esošā Nukunonu atola. Atola kopējā platība ir ap 45 km², tajā ir 49 saliņas ar kopējo sauszemes platību ap 3 km². Apdzīvotas ir divas saliņas atola rietumos — Fale, kas ir atola lielākā un senākā apdzīvotā vieta, kā arī Fenuafala (ciems dibināts 1960. gadā), kur atrodas slimnīca, skola un Tokelau telekomunikāciju operators Teletok. Fakaofo pārvalda ciema vecajo padome Taupulega. Periodiski rotācijas kārtībā uz vienu gadu Fakaofo ir salu padomes Fono priekšsēdētāja Ulu o Tokelau rezidences vieta un Tokelau nominālā galvaspilsēta. Fakaofo atolu ievērojami ietekmē okeāna līmeņa izmaiņas — Fales sala ir apjozta ar 5—7 m augstu betona sienu, lai paglābtu tās krastus no viļņu erozijas.