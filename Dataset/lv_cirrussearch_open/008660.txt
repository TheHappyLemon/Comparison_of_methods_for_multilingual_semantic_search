Starptautiskā riteņbraukšanas savienība (franču: Union Cycliste Internationale, UCI) ir vispasaules riteņbraukšanas sporta pārvaldes organizācija, kura pārrauga starptautisko riteņbraukšanas sacensību notikumus. UCI galvenā mītne atrodas Eiglē, Šveicē. UCI izsniedz sacensību licences braucējiem un nosaka dažādus ierobežojumus, kā, piemēram, dopinga lietošanas ierobežojumus. UCI pārvalda arī sacensību klasifikāciju un punktu piešķiršanas sistēmu dažādās riteņbraukšanas disciplīnās, ieskaitot kalnu, šosejas, velokrosa un treka riteņbraukšanu gan vīriešu, gan sieviešu konkurencē profesionāļiem un amatieriem. Organizācija uzrauga arī Pasaules čempionāta rīkošanu.