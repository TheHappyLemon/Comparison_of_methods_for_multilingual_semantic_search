Dollija (1996. gada 5. jūlijs — 2003. gada 14. februāris) bija aita, pasaulē pirmais klonētais zīdītājs. Viņu no pieauguša dzīvnieka somatiskajām šūnām klonēja britu zoologi Jana Vilmuta un Kīta Kempbela vadībā Roslina institūtā (The Roslin Institute) Skotijā. Dollija piedzima 1996. gada 5. jūlijā un nodzīvoja līdz sešu gadu vecumam, kad mira no progresējošas plaušu slimības. Vairākos resursos, tai skaitā BBC News un Scientific American, tā tikusi nosaukta par "pasaulē slavenāko aitu". Dollija tika klonēta no krūšu dziedzera šūnas, tāpēc arī tikusi nosaukta amerikāņu kantrīdziedātājas Dollijas Pārtones vārdā (pazīstama ar visai liela izmēra krūtīm).