Ondo (angļu: Ondo State, jorubu: Ìpínlẹ̀ Òndó) ir viens no Nigērijas štatiem tās dienvidrietumos Beninas līča piekrastē, Jorubalendā. Rietumos robežojas ar Ogunas un Osunas štatu, ziemeļos — Ekiti un Kogi, austrumos — Edo un Deltas štatu. Ondo štata administratīvais centrs ir Akure, citas lielākās pilsētas ir Okitipupa, Ondo, Ovo. Štats izveidots 1976. gada 3. februārī, sadalot Rietumu štatu. 1996. gadā no Ondo tika nodalīts Ekiti štats. Lielākā daļa iedzīvotāju ir jorubi, piekrastē arī idžo un iladži. Iedzīvotāji pārsvarā kristieši. Iedzīvotāji pārsvarā nodarbināti lauksaimniecībā, specializējas kakao (vadošais štats valstī) un kokvilnas audzēšanā.