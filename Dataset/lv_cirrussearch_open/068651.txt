Lorenco di Pjero de' Mediči (itāļu: Lorenzo di Piero de' Medici, izrunā: [loˈrɛntso de ˈmɛːditʃi]), pazīstams kā Lorenco Lieliskais (Lorenzo il Magnifico, dzimis 1449. gada 1. janvārī, miris 1492. gada 8. aprīlī), bija itāļu valstsvīrs, baņķieris, de facto Florences Republikas valdnieks no Mediči dzimtas, ietekmīgākais un aizrautīgākais renesanses kultūras mecenāts Itālijā. Viņš bija magnāts, diplomāts, politiķis un zinātnieku, mākslinieku un dzejnieku mecenāts. Kā mecenāts viņš vislabāk ir pazīstams ar tādu mākslinieku kā Sandro Botičelli un Mikelandželo sponsorēšanu. Viņš uzturēja varas līdzsvaru Itālijas Līgā — valstu aliansē, kas gadu desmitiem stabilizēja politiskos apstākļus Apenīnu pussalā, un viņa dzīves laiks sakrita ar Itālijas renesanses brieduma posmu un Florences zelta laikmetu. 1454. gadā Itālijas Līgas vārdā Lorenco ārpolitikas galvenais mērķis bija apturēt pāvesta Siksta IV teritoriālās ambīcijas. Šo iemeslu dēļ Lorenco tika iesaistīts Paci sazvērestībā (1478), kurā tika nogalināts viņa brālis Džuliāno. Līdz ar Lorenco nāvi izbeidzās 1454. gadā noslēgtais Lodi miera līgums starp daudzajām Itālijas valstīm. Viņš ir apglabāts Mediči kapelā Florencē.