Sutana ar pelerīnu, saukta arī par simāru vai cimāru, ir Romas Katoļu baznīcas augstākās garīdzniecības ikdienas tērps, ko lieto ārpus Svētajām Misēm. Tas ir sutanas paveids, pie sutanas plecu daļas piešujot apmetnīti jeb pelerīnu. Sutanu ar pelerīnu nēsā pāvests, kardināli, bīskapi, var nēsāt arī prelāti un monsinjori. Šī tērpa pamatvariants tiek šūts no melnas krāsas auduma, simbolizējot un atgādinot Kristus ciešanas, nāvi, kā arī upuri par pasaules pestīšanu. Tērpa piegrieztne atgādina kleitu, kurš tiek apģērbts kā kleita, uzvelkot uz sevis vai žakete, aizpogājot to ar 33 pogām, kas atrodas sutanas priekšpusē no augšas līdz sutanas apakšai. 33 pogas simbolizē Jēzus Kristus nodzīvotos 33 gadus. Tērpa apmales nošuvēm, kā arī pogām tiek izmantota tāda krāsa, kas simbolizē nēsātāja hierarhisko piederību — purpursarkanas krāsas nošuve un pogas kardināliem, violetas krāsas nošuve un pogas bīskapiem, prelātiem un monsinjoriem, no kuriem pēdējie divi šo sutanas paveidu izmanto reti.