Ylvis ir norvēģu komiķu duets, kura sastāvā ir brāļi Vegards un Bards Ilvisakeri. Kā profesionāli varietē mākslinieki viņi debitēja 2000. gadā un kopš tā laika ir uzstājušies vairākās valstīs ar šoviem, komēdijkoncertiem, televīzijas un radio pārraidēm un mūzikas video. Šobrīd viņi ir Norvēģijas sarunu šova I kveld med Ylvis (Vakars ar Ylvis) vadītāji. 2013. gada septembrī par interneta fenomenu kļuva šovam sarakstītā dziesma un uzfilmētais videoklips The Fox (What Does the Fox Say?), 2015. gada martā YouTube tas ir apskatīts vairāk kā 500 miljonus reižu. Viens no viņu dziesmu video ir filmēts Latvijā.