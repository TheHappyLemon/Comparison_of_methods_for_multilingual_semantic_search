Renē Ketlīna Zelvēgere (angļu: Renée Kathleen Zellweger; dzimusi 1969. gada 25. aprīlī Keitijā, Teksasas štatā, ASV) ir amerikāņu aktrise un producente. Zelvēgere pirmoreiz plašāku uzmanību guva pēc filmēšanās 1996. gada filmā "Džerijs Magvairs". Aktrise divas reizes nominēta Amerikas Kinoakadēmijas balvai kā labākā aktrise par galvenajām lomām filmā "Bridžitas Džonsas dienasgrāmata" (2001) un mūziklā "Čikāga" (2002). Tāpat viņa piedalījās filmas "Bridžitas Džonsas dienasgrāmata" turpinājumā "Bridžita Džonsa. Saprāta robeža" (2004). Viņu trešo reizi nominēja Amerikas Kinoakadēmijas balvai kā labākā aktrise otrā plāna lomā par lomu 2003. gada drāmā "Aukstais kalns". Šajā reizē viņa balvu ieguva. Ceturtā nominācija bija par Džūdijas Gārlendas lomu filmā "Džūdija" (Judy, 2019), un balva kā labākai aktrisei galvenajā lomā tika iegūta. Papildus iegūtajai Amerikas Kinoakadēmijas balvai, aktrise ir saņēmusi četras Zelta globusa balvas, četras Ekrāna aktieru ģildes balvas un divas BAFTA kino balvu. 2007. gadā viņa bija viena no Holivudas vislabāk apmaksātajām aktrisēm.