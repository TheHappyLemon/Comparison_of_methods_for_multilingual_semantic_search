Sers Ians Holms Katbērts (angļu: Sir Ian Holm Cuthbert, dzimis 1931. gada 12. septembrī, miris 2020. gada 19. jūnijā) bija angļu aktieris. Savu karjeru sācis kā skatuves aktieris, vēlāk veiksmīgi kļuvis arī par ekrāna aktieri. Savas karjeras laikā attēlojis gan galvenās, gan otrā plāna lomas, gūstot kritiķu atzinību un vairākus apbalvojumus. Par lomu lugā The Homecoming Holms 1967. gadā saņēma Tony balvu kā labākais aktieris. Piedalījies tādās pazīstamās filmās kā "Svešais" (1979), "Ugunīgie kaujas rati" (Chariots of Fire, 1981), "Laika bandīti" (1981), "Brazīlija" (1985), "Henrijs V" (1989), Naked Lunch (1991), The Madness of King George (1994), "Piektais elements" (1997), The Sweet Hereafter (1997), "Eksistence" (1999), "Gardēdis" (2007), kā arī "Gredzenu pavēlnieks" un "Hobits" filmu sērijās. Par lomu filmā "Ugunīgie kaujas rati" Holms tika nominēts Amerikas Kinoakadēmijas balvai kā labākais aktieris otrā plāna lomā.