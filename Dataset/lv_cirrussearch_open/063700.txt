Sers Džefrijs Čārlzs Hērsts (angļu: Sir Geoffrey Charles Hurst, dzimis 1941. gada 8. decembrī) ir bijušais Anglijas futbolists un futbola treneris, spēlēja uzbrucēja pozīcijā, bijis Anglijas futbola izlases dalībnieks. Lielu daļu karjeras aizvadījis West Ham United komandā, kur 500 visu turnīru spēlēs kopumā guvis 242 vārtus. Ar West Ham United komandu ieguvis FA kausu, kā arī UEFA Kausu ieguvēju kausu. 1972. gadā viņš tika pārdots Stoke City. Savu karjeru Anglija noslēdzis ar West Bromwich Albion. Vēlāk spēlējis gan Īrijā, gan ASV. Anglijas futbola izlasi pārstāvējis no 1966. līdz 1972. gadam, 49 mačos kopumā gūstot 24 vārtus. Ar izlasi uzvarējis 1966. gada FIFA Pasaules kausā. Hērsts ir vienīgais futbolists, kurš ir guvis trīs vārtus Pasaules kausa finālā, kad Anglija Vemblija stadionā ar 4–2 pieveica Rietumvāciju. Piedalījies arī 1968. gada Eiropas čempionātā un 1970. gada FIFA Pasaules kausā.