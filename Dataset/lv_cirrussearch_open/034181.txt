2016. gada 12. jūnijā geju naktsklubā Orlando, Floridā, ASV, notika apšaude, kuras rezultātā 50 cilvēki gāja bojā (tai skaitā šāvējs) un vēl 53 cilvēki tika ievainoti. Šī ir lielākā masu apšaude ASV vēsturē, kā arī nāvējošākais terora akts ASV pēc 2001. gada 11. septembra uzbrukuma. Uzbrukuma autors bija 29 gadus vecais afgāņu izcelsmes ASV pilsonis Omārs Matīns, kas jau iepriekš bija nonācis FIB redzeslokā. Pats Matīns pirms uzbrukuma paziņoja, ka ir Islāma valsts sekotājs, taču izmeklētāji šo saistību nav apstiprinājuši.