Federika Pellegrīni (itāļu: Federica Pellegrini; dzimusi 1988. gada 5. augustā Mirāno, Itālijā) ir profesionāla itāļu peldētāja, galvenokārt startē brīva stila distancēs. Viņai pašlaik (2011) pieder pasaules rekordi 200 m (garajā un īsajā baseinā) un 400 m (garajā baseinā) brīva stila distancēs. 2009. gada Pasaules čempionāta laikā Romā viņa kļuva par pirmo peldētāju, kas 400 m brīvajā stilā veic ātrāk par 4 minūtēm, viņa uzrādīja rezultātu 3:59,15. F. Pellegrīni ir pirmā Olimpiskā čempione no Itālijas, tāpat viņa ir vienīgā Itālijas peldētāja, kas pasaules rekordu ir uzstādījusi vairāk nekā vienā distancē. Piedalījusies divās Olimpiskajās spēlēs (2004, 2008), 2008. gadā Pekinā izcīnīja zeltu 200 m brīvajā stilā un 2004. gadā Atēnās šajā distancē ieguva sudraba medaļu.