Pjērs Dāvids Geta (franču: Pierre David Guetta; dzimis 1967. gada 7. novembrī, Parīzē) ir franču dīdžejs. Viņš jau 13 gadu vecumā mājās sāka miksēt vinila plates un 15 gadu vecumā rīkot ballītes savas mājas pagrabā. Pēc diviem gadiem Geta strādāja kā dīdžejs Parīzes klubā Broad. To var uzskatīt par viņa profesionālās karjeras sākumu. No 1988. līdz 1990. gadam viņš miksēja hausmūziku radiostacijā "Radio Nova". 2005. gadā viņa singls "The World Is Mine", kurā tika izmantots sempls no grupas Simple Minds dziesmas "Someone Somewhere In Summertime", nokļuva European Dance Traxx pirmajā vietā. Vokālu Davida Getas dziesmām parasti iedzied Kriss Viliss, izņemot singlu "Baby When The Light", kura vokālu iedziedāja Cozi Costi. Dāvids Geta ir pazīstams arī ar piedalīšanos L'Oréal reklāmā. 2008. gadā Dāvids Geta tika iebalsots kā pasaules 5. populārākais diskžokejs, nākamajā gadā pakāpās uz 3. vietu, bet 2010. gadu nobeidza kā pasaules otrais labākais. Geta visā pasaulē ir pārdevis vairāk kā 3 miljonus albumu un 10 miljonus singlu, kā arī ir kļuvis par vienu no pieprasītākajiem mūzikas producentiem.