Viljams Moriss (angļu: William Morris; dzimis 1834. gada 25. martā, miris 1896. gada 3. oktobrī) bija angļu mākslinieks, rakstnieks, dizainers un sociālists. Saistīts ar prerafaelītu brālību un angļu Mākslas un amatu kustību (Arts and Crafts movement). 1852. gadā iestājās Oksfordas Universitātē, kur iepazinās ar Edvardu Bērnu-Džonsu, un darbojās t.s. Birmingemas kopā. 1859. gadā Moriss apprecējās ar modeli, vēlāk arī Dantes Gabriēla Roseti mūzu Džeinu Morisu. 1861. gadā kopā ar domubiedriem Edvardu Bērnu-Džonsu un Danti Gabriēlu Roseti nodibināja dekoratīvās mākslas un mēbeļi ražošanas uzņēmumu Morris & Co., kuras uzsvars uz viduslaiku mākslas paraugiem un amatniecības reabilitāciju būtiski ietekmējusi lietišķās mākslas attīstību 19. gadsimta beigās. Viljams Moriss kā rakstnieks un grāmatu mākslinieks ietekmējis 20. gadsimta fantāzijas literatūras žanra rašanos un Tolkīna daiļradi. Angliski tulkojis islandiešu sāgas un citu seno literatūru. 1885. gadā Moriss kopā ar Kārļa Marksa meitu Eleonoru bija viens no kreisās "Sociālistu līgas" (Socialist League) dibinātājiem, tomēr desmitgades beigās, kad organizāciju pārņēma anarhisti, no organizācijas aizgāja.