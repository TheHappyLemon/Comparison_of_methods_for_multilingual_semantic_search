Debesbraukšanas sala (angļu: Ascension Island) ir neliela vulkāniska sala Atlantijas okeāna vidusdaļā 1600 km no Āfrikas krastiem. Ietilpst Apvienotās Karalistes Svētās Helēnas Salas aizjūras teritorijā, kas atrodas 1287 km attālumā. Lielākā apdzīvotā vieta un galvaspilsēta ir Džordžtauna salas rietumos. Salu atklāja portugāļu jūrasbraucējs Žuau da Nova 1501. gadā, bet netika sniedzis informāciju par savu atklājumu. Atkārtoti salu 1503. gadā Debesbraukšanas dienā atklāja cits portugāļu jūrasbraucējs Alfonss d'Albukerke, kurš salu nosauca par godu atklāšanas dienai. Sala bija neapdzīvota un ar minimālu augāju. Vienīgie salas iemītnieki bija jūras putni un bruņurupuči. Portugāļi salā nometināja kazas. Salu sāka apdzīvot 1815. gadā, kad šeit tika nomitināts britu garnizons, kam vajadzēja nodrošināt Napoleona I izsūtījuma vietas Svētās Helēnas salā drošību pret iebrukumu. 2. Pasaules kara laikā ASV salā uzbūvēja lidlauku. 1960. gadā lidlauks kosmosa programmas ietvaros tika paplašināts, lai varētu nodrošināt Space Shuttle ārkārtas nosēšanos. Salā vienīgā saimnieciskā darbība notiek ap lidlauku un ar to saistītajām komunikācijām.