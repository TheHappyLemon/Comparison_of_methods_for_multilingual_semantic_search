Šis raksts ir par oriģinālo seriālu. Par no 2001. līdz 2011. gadam pārraidīto seriālu skatīt rakstu Likums un kārtība (2001), par Alda Gobzema politisko partiju — Likums un kārtība (partija). "Likums un kārtība" (angļu: Law & Order) ir amerikāņu policijas procesuālās un juridiskās drāmas televīzijas seriāls, kura autors ir Diks Volfs. To pārraidīja NBC televīzijas kanāls laikā no 1990. gada 13. septembra līdz 2010. gada 24. maijam. Seriālam kopumā ir iznākušas 20 sezonas (456 sērijas). Seriāla darbība notiek Ņujorkā, kur tas arī tiek filmēts. Parasti sērija sastāv no divām daļām, pirmajā daļā Ņujorkas policijas departamenta detektīvi izmeklē kādu noziegumu (parasti tā ir slepkavība), otrajā daļā Ņujorkas apgabala Manhatanas apgabala prokurora birojs izvirza apsūdzības atbildētājam. Bieži seriālā attēlotie noziegumi ir bijuši no reālām lietām, kas nesen bijušas aktuālas, tomēr nozieguma motīvi un noziedznieki var būt citi. Ilgu laiku seriālā tēlojuši Stīvens Hills, Džerijs Orbahs, Epata Merkersone un Sems Voterstons. Seriāls guva lielus panākumus, tika izveidoti dažādi atvasināti seriāli, tostarp Law & Order: Special Victims Unit, "Likums un kārtība" (Law & Order: Criminal Intent), "Likums un kārtība: Losandželosa" (Law & Order: LA), izveidojās "Likuma un kārtības" sērija. Seriāls ir saņēmis arī vairākus apbalvojumus, tostarp Emmy balvas.