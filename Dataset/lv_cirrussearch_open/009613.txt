Japānas futbola izlase ir nacionālā futbola komanda, kas pārstāv Japānas valsti starptautiskās futbola sacensībās. Japānas futbola izlasi pārvalda Japānas Futbola asociācija. Savu pirmo spēli izlase aizvadīja 1917. gadā cīnoties pret Ķīnas izlasi. Japānas izlase tikai kopš 1990. gadiem ir starp spēcīgākajām Āzijas izlasēm, Pasaules kausa finālturnīrā tā debitēja 1998. gadā. Lielāko sasniegumu Pasaules čempionātos japāņi sasniedza 2002. gadā Japānā un Dienvidkorejā notikušajā Pasaules kausā, iekļūstot astotdaļfinālā. Šo panākumu atkārtoja arī 2010., 2018. un 2022. gadā. Āzijas kausa izcīņā japāņi ir piedalījušies desmit reizes un ir uzvarējuši četrreiz.