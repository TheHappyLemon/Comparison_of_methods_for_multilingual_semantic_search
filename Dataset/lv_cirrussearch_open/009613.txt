"Melanholija" (angļu: Melancholia) ir 2011. gada zinātniskās fantastikas psiholoģiska drāmas filma, ko režisējis dāņu režisors Larss fon Trīrs. Filmas ir stāsts par divu māsu nesaskaņām laikā, kad Zemei tuvojas Planēta klaidonis, draudot sadurties ar Zemi. Trīra ideja bija attēlot to, kā depresijas nomākts cilvēks augsta stresa apstākļos izturas daudz mierīgāk nekā citi cilvēki. Filmu galvenokārt producēja Dānijā, tomēr iesaistīja arī starptautiskus filmu veidotāji no Zviedrijas, Francijas, Vācijas un Itālijas. Filmēšana notika Zviedrijā. "Melanholija" uzņemta, ietekmējoties no vācu romantisma. Par filmas titulmūziku tika izvēlēta Riharda Vāgnera uvertīra no operas "Tristans un Izolde". Filmas pirmizrāde notika 2011. gada maijā 64. Kannu kinofestivālā. Tās preses konference izpelnījās īpašu uzmanību ar Trīra divdomīgajiem izteikumiem par Ādolfu Hitleru un nacismu, pēc kura festivāla vadošās personas pasludināja Trīru par persona non grata. Viena no galveno lomu atveidotājām Kirstena Dansta saņēma kinofestivāla labākās aktrises balvu. Filmu var iedalīt trīs daļās, kuru uzbūve ir ļoti līdzīga operas struktūrai. Būtībā šo filmu var uztvert kā režisora interpretāciju par Riharda Vāgnera operu "Tristans un Izolde". Skaņu celiņā dominē Riharda Vāgnera operas "Tristans un Izolde" uvertīra, kas atkārtojas un pastiprina filmas naratīvu — var teikt — filma ir "pieslīpēta", lai derētu operai. Kopumā filmas sižeta līnijas var izdalīt vairākos līmeņos — galvenā tēma, kas tiek risināta, ir pasaules bojāeja un rīcība šādos gadījumos, kas kopumā nerezumējas. Papildlīnijas, kas izceļ galveno — civilizācijas sasniegumi un pieņēmumi, cilvēcīgas reakcijas, haoss, depresija. Filmas sākumā režisors atklāj, kā beigsies filma, un tas palīdz koncentrēties uz izrādītajām emocijām un jūtām, reakciju ķēdēm, ko risina personāži. Pats režisors atzīst, komentējot filmas beigas: "Līdzīgi kā "Titānikā" — neviens cits nobeigums nevarētu būt vēl nobeidzošāks".