"Amsterdama" (angļu: Amsterdam) ir 2022. gada ASV un Kanādas vēsturiskā kinokomēdija, kuras režisors un scenārija autors ir Deivids Rasels. Filmā galvenās lomas atveido Kristians Beils, Margota Robija, Džons Deivids Vašingtons, Kriss Roks, Anja Teilore-Džoja, Zoja Saldana, Maiks Maierss, Maikls Šenons, Timotijs Olifents, Andrea Raisboro, Teilora Svifta, Matiass Shunartss, Alesandro Nivola, Rāmī Māleks un Roberts De Niro. Filma stāsta par trīs draugiem, kuri, 1933. gadā izmeklējot atvaļināta ASV ģenerāļa nāvi, atklāj vienu no lielākajām sazvērestībām ASV vēsturē. Filmas "Amsterdama" pirmizrāde notika 2022. gada 18. septembrī ASV, savukārt Latvijā pirmizrāde notika 2022. gada 6. oktobrī. Filmu izplatīja 20th Century Studios. "Amsterdama" saņēma galvenokārt negatīvas kritiķu atsauksmes, slavējot mākslinieka darbu un aktierspēli, bet kritizējot Rasela režiju un scenāriju. Filma ir finansiāli neveiksmīga, nopelnot tikai 31 miljonu ASV dolāru pie 80 miljonu budžeta, studijas zaudējumiem sasniedzot pat 97 miljonus dolāru.