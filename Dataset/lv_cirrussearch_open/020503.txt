Ilmārs Bricis (dzimis 1970. gada 9. jūlijā Rīgā) ir latviešu biatlonists, kurš guvis vislielākos starptautiskos panākumus. Izcīnījis divas bronzas medaļas Pasaules čempionātos. I. Bricis biatlonā trenējās kopš 1978. gada, pēc Latvijas neatkarības atgūšanas pārstāvēja Latvijas izlasi. 2011. gada vasarā I. Bricis paziņoja par sportista karjeras beigām un pievērsās trenera darbam, tomēr atsevišķās sacensībās turpināja pārstāvēt Latvijas izlasi arī nākamajā sezonā. 2016. gadā 46 gadu vecumā īslaicīgi atgriezās profesionālajā sportā. Pēc sportista karjeras beigām kļuvis par biatlona treneri, viņš ir labākās Latvijas biatlonistes Baibas Bendikas treneris.