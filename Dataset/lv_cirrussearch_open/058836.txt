Šajā rakstā apkopots 1900. gada vasaras olimpisko spēļu medaļu skaits pa pārstāvētajām valstīm un sporta veidiem. 1900. gada vasaras olimpiskās spēles bija otrās mūsdienu olimpiskās spēles. Spēles tika rīkotas Francijas galvaspilsētā Parīzē no 1900. gada 14. maija līdz 28. oktobrim un tās bija kā daļa no 1900. gada Pasaules izstādes. Olimpiskajās spēlēs startēja 997 sportisti no 24 pārstāvošajām valstīm. Viņi piedalījās 19 sporta veidos, 95 disciplīnās. Pirmo reizi olimpisko spēļu vēsturē tajās startēja arī sievietes. No 24 valstīm, kas bija pārstāvētas šajās olimpiskajās spēlēs 21 valsts izcīnīja olimpiskās medaļas; papildus 19 medaļas izcīnīja komandas, kas sastāvēja no vairāku valstu pārstāvjiem (zināmas kā Jauktā komanda). Lielākā daļa no sportistiem 72% (720 no 997) bija no olimpisko spēļu rīkotājvalsts Francijas. Lielāko vairumu medaļas izcīnīja Francijas sportisti, kopā 102 (27 zelta, 38 sudraba un 37 bronzas) olimpiskās medaļas. Otrā medaļām bagātākā valsts šajās spēlēs bija ASV, kura izcīnīja 48 (19 zelta, 14 sudraba un 15 bronzas) olimpiskās medaļas. No visām 24 valstīm 11 valstis izcīnīja savas pirmās olimpiskās medaļas. Sākotnējās olimpiskajās spēlēs vairākās komandu sacensībās/disciplīnās piedalījās komandas kuras veidoja sportisti no vairākām valstīm. Ar atpakaļejošu datumu Starptautiskā Olimpiskā komiteja izveidoja apzīmējumu Jauktā komanda (ar valsts kodu ZZX), lai apzīmētu šīs sportistu grupas. 1900. gadsimta spēļu laikā sportisti, kas piedalījās jauktajās komandās, izcīnīja medaļas airēšanā, burāšanā, futbolā, kriketā, polo, regbijā, tenisā, vieglatlētikā, virves vilkšanā un ūdenspolo. 1900. gada olimpiskās spēles ir unikālas ar to, ka tās ir vienīgās olimpiskās spēles, kurās tika pasniegtas taisnstūrveida medaļas, kuras izstrādājis Frederiks Vernons.