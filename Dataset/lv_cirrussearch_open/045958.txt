"Ēd, lūdzies, mīli" (angļu: Eat Pray Love) ir 2010. gada biogrāfiska drāma, kas balstīta uz Elizabetes Gilbertas tāda paša nosaukuma memuāriem. Filmas režisors un viens no scenārija autoriem ir Raiens Mērfijs. Galvenās lomas atveido Džūlija Robertsa, Džeimss Franko, Ričards Dženkinss, Vaiola Deivisa, Billijs Krudups un Havjers Bardems. Filmas pirmizrāde notika 2010. gada 13. augustā. Precējusies sieviete apzinās, ka viņas laulība patiesībā ir ļoti nelaimīga un ka viņas dzīvei vajadzētu iet citā virzienā. Pēc sāpīga laulības šķiršanas procesa viņa dodas ceļojumā pa visu pasauli, lai "atrastu sevi".