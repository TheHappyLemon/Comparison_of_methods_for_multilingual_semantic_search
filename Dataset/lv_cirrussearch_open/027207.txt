Irmingera jūra (islandiešu: Irmingerhaf) ir Atlantijas okeānam piederīga malas jūra tā ziemeļrietumos. Izvietojusies Grenlandes dienvidaustrumu piekrastē, ziemeļaustrumos Dāņu šaurums to savieno ar Grenlandes jūru, austrumos jūru norobežo Islandes rietumu piekraste un Reikjanesas grēda. Nosaukta par godu dāņu hidrogrāfam, viceadmirālim Karlam Ludvigam Kristiānam Irmingeram (1802—1888), kura vārdā nosaukta arī jūru šķērsojošā siltā Irmingera straume.