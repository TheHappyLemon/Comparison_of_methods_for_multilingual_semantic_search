Sols Belovs (Saul Bellow, dzimis kā Solomons Belovss (Solomon Bellows) 1915. gada 10. jūnijā, miris 2005. gada 5. aprīlī) bija Kanādā dzimis ebreju izcelsmes ASV rakstnieks. 1976. gada Nobela prēmijas literatūrā laureāts. Solomons Belovss dzimis Kanādas pilsētiņā Lašinā (tagad Monreālas daļa) ebreju ģimenē, kura pirms dažiem gadiem bija emigrējusi no Sanktpēterburgas. Kad zēnam palika deviņi gadi, ģimene pārcēlās uz Čikāgu, ar kuru Belovam saistījās gandrīz viss atlikušais mūžs. Arī viņa romānu darbība lielākoties ir saistīta ar Čikāgu. Mācījās Čikāgas Universitātē, vēlāk pārcēlās uz Ziemeļrietumu Universitāti, kur studēja antropoloģiju un socioloģiju. Universitātē sadraudzējās ar Alanu Blūmu, ar kuru izveidojās mūža draudzība. 1941. gadā Belovs kļuva par ASV pilsoni. Otrā pasaules kara laikā dienēja tirdzniecības flotē un kara gados sarakstīja savu pirmo romānu Dangling Man. 1948. gadā Belovam tika piešķirta Gugenheima stipendija, kas ļāva doties uz Parīzi un uzrakstīt pirmo plaši pazīstamo romānu The Adventures of Augie March. 1962. gadā Belovs atgriezās Čikāgā un sāka strādāt par pasniedzēju Čikāgas Universitātē. 1964. gadā tika sarakstīts romāns Herzog, kas kļuva par bestselleru. Rezultātā Belova ienākumi no rakstniecības būtu ļāvuši nenodarboties ar pasniedzēja darbu, tomēr viņš turpināja darbu Čikāgas Universitātē. Vēlāk pasniedza arī Minesotas, Ņujorkas, Prinstonas, Puertoriko un Bostonas Universitātēs. Lai strādātu Bostonas Universitātē, 1993. gadā pārcēlās uz Brūklinu, Masačūsetsā, kur 2005. gadā mira 89 gadu vecumā. Pēc politiskās pārliecības Belovs mūža gaitā evolucionēja līdzīgi citiem neokonservatoriem, ar kuriem parasti asociē Belovu. Jaunības dienās Belovs bija kreisi noskaņots, interesējās par trockismu. Viņš pat devās uz Meksiku, lai satiktos ar Ļevu Trocki, tomēr ieradās dienu pēc Trocka nāves atentātā. Tomēr mūža otrajā pusē, līdzīgi domubiedriem Čikāgas Universitātē, kļuva par vienu no neokonservatoriem.