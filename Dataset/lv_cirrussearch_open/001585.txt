Rihards Kārlis brīvkungs fon Veiczekers (vācu: Richard Karl Freiherr von Weizsäcker, dzimis 1920. gada 15. aprīlī, miris 2015. gada 31. janvārī) bija vācu politiķis no CDU. No 1984. gada līdz 1994. gadam fon Veiczekers bija Vācijas prezidents. Dzimis Štutgartē ietekmīgā un dižciltīgā ģimenē. Riharda fon Veiczekera vectēvs Kārlis fon Veiczekers bija Virtenbergas karalistes premjerministrs, bet tēvs — Ernsts fon Veiczekers — diplomāts, Ārlietu ministrijas Valsts sekretārs no 1938. līdz 1943. gadam (ministra Joahima fon Ribentropa laikā) un Vācijas vēstnieks Vatikānā no 1943. līdz 1945. gadam. Viens Riharda fon Veiczekera brālis krita karā, bet otrs ir Kārlis Frīdrihs fon Veiczekers — ievērojams filozofs un fiziķis (strādāja kopā ar Verneru Heizenbergu). Tā kā Riharda fon Veiczekera tēvs bija diplomāts dažādos amatos, viņš jaunību pavadīja Šveicē un Skandināvijas valstīs. 17 gadu vecumā sāka studijas Oksfordas, vēlāk Grenobles Universitātē. Otrajā pasaules karā dienēja armijā, 1945. gadā Austrumprūsijā tika ievainots. Pēc kara darbojās vairāku lielu uzņēmumu padomēs. 1954. gadā iestājās CDU, un 1969. gadā tika ievēlēts Bundestāgā. No 1979. līdz 1981. gadam bija Bundestāga viceprezidents, bet no 1981. līdz 1984. gadam — Rietumberlīnes birģermeistars. 1984. gadā tika ievēlēts par Vācijas prezidentu. Rihards fon Veiczekers prezidenta pienākumus veica tik pārliecinoši, ka 1989. gadā tika bez konkurences ievēlēts uz otru termiņu. Otrā termiņa laikā viņš piedzīvoja Aukstā kara beigas un Vācijas atkalapvienošanos.