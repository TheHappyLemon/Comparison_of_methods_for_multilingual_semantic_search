Abija (angļu: Abia State, igbo: Ȯra Abia) ir viens no Nigērijas štatiem tās dienvidaustrumos Nigēras Deltas reģionā. Ziemeļos robežojas ar Enugu un Eboņi, austrumos — Krosriveru, dienvidaustrumos — Akva Ibomu, dienvidos — Riversu, rietumos — Imo štatu. Štata administratīvais centrs ir Umuahija, bet lielākā pilsēta un komerciālais centrs — Aba. Štats izveidots 1991. gada 27. augustā, to nodalot no Imo štata. Nosaukums ir akronīms no četriem štata apdzīvotākajiem reģioniem: Abas, Bende, Isuikvuato un Afikpo. Iedzīvotāju lielākā daļa pieder pie igbo tautas, pēc konfesionālā sastāva galvenokārt kristieši. 39% GNP dod naftas un gāzes ieguve štata dienvidu daļā, 27% — lauksaimniecība, 2% — rūpniecība. Galvenās lauksaimniecības kultūras ir jamss, kukurūza, kartupeļi, rīsi, Indijas rieksti, taro un eļļas palma.