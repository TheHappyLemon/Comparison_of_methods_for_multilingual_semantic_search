Detaija sala (angļu: Detaille Island, franču: Îlot Detaille) ir ap 850 m gara un līdz 350 m plata klinšaina saliņa Antarktīdas piekrastē. Izvietojusies pie ieejas Lalemāna fjordā 3,5 km uz ziemeļrietumiem no lielākās Andresena salas Lubē krastā. Sala izstiepta ziemeļu—dienvidu virzienā; krasta līnija stipri izrobota, piekrastē vairākas nelielas saliņas. Salu atklāja franču antarktiskā ekspedīcija (1908—1910) Žana Batista Šarko vadībā un nosauca par godu Puntaarenasas iedzīvotājam, vaļu medību kompānijas Sociedad Ballenera Magallanes īpašniekam M. Detaijam (M. Detaille), kurš palīdzēja ar ekspedīcijas apgādi Disepšenas salā. Salas atkārtoti nokartēja britu ekspedīcija 1956. gadā un visu salu grupu nosauca par Lenta salām (Lent Islands). No 1956. līdz 1959. gadam salā darbojās britu polārstacija Detaijailenda.