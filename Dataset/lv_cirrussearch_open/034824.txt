Mutazs Isa Beršims (arābu: معتز عيسى برشم, Muʿtazz ʿĪsā Baršim; dzimis 1991. gada 24. jūnijā) ir Kataras vieglatlēts, startē augstlēkšanas sacensībās. Piedalījies trīs vasaras olimpiskajās spēlēs (2012, 2016, 2020). 2012. gadā Londonā sākotnēji izcīnīja bronzas medaļu, bet vēlāk pēc krievu augstlēcēja Ivana Uhova diskvalifikācijas par dopinga lietošanu tā tika nomainīta uz sudrabu. 2016. gadā Riodežaneiro ar rezutātu 2,36 m arī ieguva sudrabu. 2020. gada spēlēs, kas notika 2021. augustā Tokijā, sasniedza tādu pašu rezultātu kā itāļu augstlēcējs Džanmarko Tamberi, abi sportisti vienojās neveikt pārlēkšanu un saņēma zelta medaļu. Pasaules čempionātā pirmo reizi piedalījās 2011. gadā Tegu un ieņēma 7. vietu. 2013. gada Pasaules čempionātā Maskavā izcīnīja sudraba medaļu. Trīs reizes kļuvis par pasaules čempionu — 2017. gadā Londonā, 2019. gada čempionātā, kas notika mājās Dohā, un 2022. gadā Jūdžīnā. 2023. gada Pasaules čempionātā Budapeštā ieguva bronzas godalgu. Karjeras laikā kļuvis par Āzijas un divkārtēju Āzijas spēļu čempionu, uzvarējis arī pasaules čempionātā telpās 2014. gadā Sopotā. Beršimam pieder Āzijas rekords augstlēkšanā, kas ir otrs visu laiku labākais personiskais rekords pasaulē (2,43 m), tikai pasaules rekordists Havjers Sotomajors ir lēcis augstāk — 2,45 m augstumā.