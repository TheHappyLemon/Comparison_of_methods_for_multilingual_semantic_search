"Don't Speak" ir amerikāņu rokgrupas No Doubt dziesma. Tā tika izdota kā trešais singls no grupas 1995. gada albuma Tragic Kingdom. Dziesma ir par grupas solistes Gvenas Stefani septiņu gadu ilgo attiecību izjukšanu ar grupas basģitāristu Toniju Kanelu. "Don't Speak" tiek uzskatīta par No Doubt slavenāko dziesmu. Tā sasniedza pirmo vietu Lielbritānijas, Jaunzēlandes, Nīderlandes un Austrālijas singlu topos, padarot grupu slavenu arī ārpus ASV. Dziesma tika nominēta divām Grammy balvām: "Gada dziesma" un "Labākais dueta vai vokālās grupas popmūzikas izpildījums".