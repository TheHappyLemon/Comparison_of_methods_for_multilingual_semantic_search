Barbara Buša (angļu: Barbara Bush; dzimusi Pīrsa, dzimusi 1925. gada 25. jūnijā, mirusi 2018. gada 17. aprīlī) bija ASV pirmā lēdija no 1989. gada līdz 1993. gadam. Viņa bija 41. ASV prezidenta Džordža H. V. Buša sieva un 43. ASV prezidenta Džordža V. Buša māte. Barbara Buša piedzima 1925. gada 25. jūnijā Manhatanā Ņujorkas štatā. Viņas tēvs Mārvins Pīrss bija attāls ASV 14. prezidenta Frenklina Pīrsa radinieks. 16. gadu vecumā viņa iepazinās ar vēlāko ASV prezidentu Džordžu Herbertu Volkeru Bušu. 18 mēnešus pēc iepazīšanā, tieši pirms Džordžs H. V. Bušs devās uz Otro pasaules karu, viņi saderinājās. Pēc atgriešanās no kara 1945. gada 6. janvārī viņi apprecējās. Vairākus mēnešus pēc laulībām, kad Džordžs H. V. Bušs atsāka mācības Jeila Universitātē, Barbara strādāja universitātes pilsētiņā. Jaunlaulātie apmetās nelielā dzīvoklī Trentonā, Mičiganas štatā. Viņiem bija seši bērni: Džordžs V. Bušs (dzimis 1946. gadā, bija ASV prezidents), Paulīne Robinsona Buša (1949—1953, nomira no leikēmijas), Džebs Bušs (1953, bija Floridas gubernators), Nīls Malons Bušs (1955), Mārvins Pīrss Bušs (1956) un Dorotija Buša (1959). Viņu laulības 73 gadi ir ilgākais laiks, ko kāds no ASV prezidentiem ir nodzīvojis laulībā. Barbara Buša, pildot pirmās lēdijas pienākumus no 1989. līdz 1993. gadam un otrās lēdijas pienākumus no 1981. līdz 1989. gadam, cīnījās par vispārējas rakstpratības panākšanu un nodibināja ģimeņu rakstpratības fondu. Barbara Buša nomira 2018. gada 17. aprīlī.