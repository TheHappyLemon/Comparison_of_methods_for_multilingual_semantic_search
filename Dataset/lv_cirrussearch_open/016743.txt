Komo ezers (itāļu: Lago di Como) ir ezers Itālijas ziemeļos, Lombardijā, Alpu kalnu dienvidu nogāzē. Trešais lielākais ezers Itālijā pēc Gardas ezera un Madžores ezera. Viens no dziļākajiem ezeriem Eiropā, ezera gultne atrodas ap 200 metrus zem jūras līmeņa. Ezers pēc formas atgādina otrādi apvērstu "Y", katrā no šiem "burta" galiem atrodas pilsētiņas — ziemeļos Koliko, dienvidos — Komo un Leko. Starp šīm pilsētām pa ezeru kursē kuģīši. Cauri ezeram tek Adas upe, kas iztek pa ezera austrumu zaru. Šī iemesla dēļ rietumu atzars, kur atrodas Komo pilsēta, nereti pārplūst. Nozīmīgs kultūrvēsturiskais piemineklis ir Villa d'Este — 1568. gadā celta villa. Šeit uzturējies Lielbritānijas karalis Džordžs IV. Ap villu izveidots angļu stila dārzs. Vēlāk villa pārveidota par elites klases viesnīcu, kurā apmetušās daudzas slavenības, tai skaitā Pols Makartnijs, Šerona Stouna, Arnolds Švarcenegers, Īvs Senlorāns, Mihails Gorbačovs, Alfreds Hičkoks un daudzi citi.