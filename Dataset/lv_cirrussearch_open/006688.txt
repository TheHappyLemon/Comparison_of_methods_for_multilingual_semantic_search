Kims Irsens (korejiešu: 김일성, Kim Il-song, izrunā: [kimils͈ʌŋ]; dzimis 1912. gada 15. aprīlī, miris 1994. gada 8. jūlijā) bija korejiešu komunistu politiķis, kurš bija Ziemeļkorejas vadonis kopš tās dibināšanas 1949. gadā līdz pat viņa nāvei 1994. gadā. Laika posmā no 1948. līdz 1972. gadam viņš bija valsts premjerministrs, bet no 1972. gada līdz nāvei viņš bija pirmais valsts prezidents. Tāpat viņš bija Korejas strādnieku partijas (komunistu partijas) ģenerālsekretārs. Pēc viņa nāves 1994. gadā par valsts galvu kļuva Kima Irsena dēls Kims Čenirs, taču Kims Irsens vēl joprojām saglabā oficiālā Ziemeļkorejas līdera titulu. Konstitūcijā viņš ir atzīts kā valsts "mūžīgais prezidents". Viņa dzimšanas diena ir noteikta kā nacionālā brīvdiena. 1999. gadā žurnāls Time viņu atzina par vienu no 100 slavenākajiem aziātiem 20. gadsimtā. Viņa vadības laikā bija nomainījušies 6 Dienvidkorejas prezidenti, 9 ASV prezidenti un 21 Japānas premjerministrs.