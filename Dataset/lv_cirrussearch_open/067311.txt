Sergejs Mavrodi (krievu: Сергей Мавроди; dzimis 1955. gada 11. augustā Maskavā, PSRS, miris 2018. gada 26. martā Maskavā, Krievijā) bija vairāku finanšu piramīdu shēmu dibinātājs, politiķis un rakstnieks. Pazīstams kā kompānijas MMM radītājs, kas tiek uzskatīta par klasisko un lielāko finanšu piramīdas shēmu Krievijā. 2003. gadā Mavrodi tika notiesāts par krāpšanu lielā apmērā. No 1994. līdz 1995. gadam viņš bija Krievijas Valsts domes deputāts un izveidoja Tautas kapitāla partiju un partiju ''MMM'' Ukrainā. 2018. gada 26. martā Sergejam Mavrodi kļuva slikti autobusu pieturā Maskavā, sūdzoties par vājumu un sāpēm sirdī. Garāmgājējs izsauca ātro palīdzību. Vēlā naktī ārsti nogādāja Mavrodi Maskavas 67. pilsētas slimnīcā, kur viņš nomira no sirdslēkmes. Pēc viņa nāves 2018. gada maijā Sergeja Mavrodi oficiālajā Twitter lapā parādījās jauni ieraksti, kuros tika piedāvāts apmainīt vecās MMM akcijas pret jaunām un paziņots par jaunu biroju atvēršanu.