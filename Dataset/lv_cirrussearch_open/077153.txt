Maiami (angļu: Miami, izrunā: [maɪˈæmi]) ir pilsēta Amerikas Savienotajās Valstīs, Floridas štata dienvidaustrumos. 2010. gadā pilsētā dzīvoja 409 tūkstoši iedzīvotāju. Savukārt tās aglomerācijā dzīvo 5,55 miljoni iedzīvotāju. Maiami ir piektā lielākā aglomerācija ASV. Maiami dibināta 1896. gada 28. jūlijā. Tajā laikā pilsētā dzīvoja tikai nedaudz vairāk par 300 cilvēkiem. Pēc 2000. gada tautas skaitīšanas datiem Maiami jau dzīvoja 362 tūkstoši iedzīvotāju, bet, ja vēl pieskaita visas piepilsētas, tad 5,4 miljoni. Ātrais iedzīvotāju skaita pieaugums pēdējos gados saistīts gan ar iekšējo (no citiem valsts reģioniem), gan ar ārējo (no ārzemēm) migrāciju. Maiami un tās apkārtnē ir daudz iebraucēju no Latīņamerikas un Karību salām, kuri runā spāņu un haitiešu valodā. Mūsdienās praktiski visām lielākajām korporācijām ir savas filiāles Maiami. Pilsētā notiek regulāras debates saistībā ar tuvumā esošo Kubu, terorisma problēmām, nelegālo imigrāciju un narkotiku izplatību. Maiami pilsēta un tās apkaime ir izvietota ļoti līdzenā apvidū. Virsmas augstums nepārsniedz 4,5 m virs jūras līmeņa, tomēr pilsētas lielākajā daļā tas sastāda 0,91 m augstumu. Pilsētas teritorijas lielākā daļa atrodas Biskeinas līča piekrastē un dabiskās un mākslīgās salās. Siltā Golfa straume plūst tikai 24 km attālumā no Maiami piekrastes, tāpēc tā padara pilsētas klimatu siltu un maigu. Maiami klimats ir tropiskais musonu klimats. Maiami no novembra līdz martam bieži ir aukstās frontes, kaut arī kopumā laikapstākļi visu gadu ir silti un ir daudz mitruma. Lielākais nokrišņu daudzums izkrīt vasaras periodā, lietus sezona ilgst no maija līdz septembrim, vasarā ir augsta gaisa temperatūra un mitrums. Pārējā gada laikā temperatūra ir mērena ar nelieliem vēsuma periodiem. Tropisko ciklonu sezona sakrīt ar lietus sezonu, t.i. ilgst no maija līdz septembrim.