Šis raksts ir par pilsētu Doneckas apgabalā. Par pilsētu Dņipropetrovskas apgabalā skatīt rakstu Ņikopole. Slovjanska (ukraiņu: Слов'янськ) ir pilsēta Ukrainas austrumos Doneckas apgabalā. Izvietojusies apgabala ziemeļos Kazennijtorecas upes krastos, pieskaitāma Kramatorskas aglomerācijai. Slovjanskas rajona centrs (rajonā neietilpst). Pilsētas padomei pakļautas Svjatohirskas un Mikolajivkas pilsētas (kopā 74 km², 146 585 iedzīvotāji (2001)). Apdzīvotā vieta dibināta 1645. gadā kā sāls ieguves un tirdzniecības centrs Tora. Pilsētas tiesības kopš 1794. gada. Kopš 1827. gada balneoloģiskais kūrorts. Ievērojams dzelzceļa mezgls, attīstīta ķīmiskā un būvmateriālu rūpniecība. 2014. gada pavasarī Slovjanska kļuva par vienu no Austrumukrainas nemieru nozīmīgākajām vietām. 12. aprīlī to ieņēma prokrieviskie nemiernieki un iekļāva Doneckas tautas republikā. Vairākus mēnešus par pilsētu notika sīvas kaujas starp nemierniekiem un Ukrainas karaspēku, kas noslēdzās 5. jūlijā ar Ukrainas uzvaru un nemiernieku atkāpšanos uz Kramatorsku.