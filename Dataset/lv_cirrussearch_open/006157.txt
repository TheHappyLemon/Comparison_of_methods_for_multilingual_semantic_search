Kērks Džeimss Hainrihs (angļu: Kirk James Hinrich; dzimis 1981. gada 2. janvārī Sūsitijā, Aiovas štatā, ASV) ir amerikāņu basketbolists, spēlē saspēles vadītāja un uzbrūkošā aizsarga pozīcijās, bijis ASV basketbola izlases dalībnieks. Pašlaik (2015) pārstāv NBA klubu Čikāgas "Bulls". 2003. gada NBA draftā viņu izraudzījās Čikāgas "Bulls" ar kopējo 7. kārtas numuru. Tas bija neliels pārsteigums, jo drafta prognozēs viņam paredzēja vietu pirmās kārtas beigās. Daudziem bija lielas šaubas, vai savu veiksmīgo spēli koledžas līmenī Kērks spēs demonstrēt arī NBA, jo savas pēdējās divas sezonas koledžā viņš pavadīja, spēlējot kā uzbrūkošais aizsargs, bet daudzi prognozēja, ka viņa augums ir par īsu, lai darītu to NBA. Augsto drafta numuru var skaidrot ar labo sniegumu pirmsdrafta nometnēs un faktu, ka Čikāga ļoti meklēja saspēles vadītāju. Savā pirmajā (2003—2004) sezonā NBA viņš tika iekļauts simboliskajā debitantu pirmajā izlasē. 2006.—2007. gada sezonā viņš tika iekļauts simboliskajā aizsardzības otrajā izlasē. Četrus gadus bijis "Bulls" komandas kapteinis. Tāpat viņš ir "Bulls" visu laiku labākais trīspunktu metienu realizētājs. 2010. gada 8. jūlijā viņš tika aizmainīts uz "Wizards", savukārt 2012. gadā atkal atgiezās "Bulls". Pirms karjeras NBA viņš pārstāvēja Kanzasas universitāti NCAA čempionātā. 2002. gadā viņš palīdzēja sasniegt turnīra fināla četrinieka stadiju (final-four) un finālu 2003. gadā, kad tika zaudēts Karmelo Entonija pārstāvētajai Sirakjūsas universitātei. Kopā ar ASV izlasi izcīnīja bronzas medaļu 2006. gada Pasaules čempionātā.