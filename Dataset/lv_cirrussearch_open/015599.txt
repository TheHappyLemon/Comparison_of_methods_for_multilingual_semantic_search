Jakobs "Kobi" Kūns (Jakob "Köbi" Kuhn, dzimis 1943. gada 12. oktobrī, Cīrihē; miris 2019. gada 26. novembrī) bija šveiciešu futbola treneris un futbolists. Kā spēlētājs aizvadījis 63 spēles Šveices izlases sastāvā un pārstāvēja Šveices futbola klubu FC Zürich, ar kuru izcīnīja 6 Šveices čempiona titulus. Viņš aizvadīja vienu spēli arī 1966. gada FIFA Pasaules kausa izcīņā. 2001. gada augustā, nomainot argentīnieti Enco Trosero, Kūns kļuva par Šveices izlases treneri. Pirms tam viņš vadīja arī Šveices U-21 izlasi. Jakoba Kūna vadībā Šveices izlase iekļuva 2004. gada Eiropas čempionāta finālturnīrā un 2006. gada FIFA Pasaules kausa astotdaļfinālā. Kūns vadīja izlasi arī 2008. gada Eiropas čempionātā, kad Šveice kopā ar Austriju rīkoja čempionātu.