Muzejs (latīņu: museum; grieķu: museion — ‘mūzu templis’) ir vieta vai ēka, kur glabā un izstāda kultūrai nozīmīgus objektus. Muzeji nodarbojas ar izglītojošo un pētniecisko darbu. Muzeja fondus un darbību noteiktā nozarē nosaka muzeja profils. Ir dabaszinātņu, vēstures, mākslas, mūzikas, tehnikas un citu profilu muzeji. Pēc muzeja profila tiek iekārtotas patstāvīgās ekspozīcijas, rīkotas ekskursijas, tematiskie pasākumi, izdoti uzziņas materiāli. Senajā Grieķijā muzejs bija mūzām veltīts templis. Renesanses laikā ar šo vārdu saprata telpas, kur zinātnieks glabāja savu kolekciju. Līdz ar Lielo franču revolūciju 18. gadsimtā radās muzeji, kuru eksponātus varēja apskatīt plaša publika.