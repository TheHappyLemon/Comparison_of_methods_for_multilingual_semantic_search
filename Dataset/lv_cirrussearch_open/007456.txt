Nacionālā sērijauto sacīkšu asociācija (angļu: National Association for Stock Car Auto Racing), saīsināti NASCAR, ir Amerikā lielākā sērijauto sporta sacensību līga. To dibināja Bils Frānss 1947.—1948. gadā. Kopš 2009. gada līgas prezidents ir Braians Frānss, Bila Frānsa mazdēls. Lielākie sacensību seriāli, ko pārrauga NASCAR, ir Sprint Cup Series, Nationwide Series un Camping World Truck Series. NASCAR pārraudzībā ir 100 trases, kurās notiek ap 1500 sacīkstes, tās atrodas 39 ASV štatos, kā arī Kanādā. NASCAR vadība atrodas Deitonbīčā, Floridā. NASCAR sacensības ir vienas no ASV visskatītākajām sporta pārraidēm. Tāpat tās tiek pārraidītas vairāk nekā 150 valstīs. Viens no visu laiku veiksmīgākajiem NASCAR braucējiem ir Ričards Petijs.