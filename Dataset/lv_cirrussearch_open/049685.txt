Sietiņkauls (Os ethmoidale) ir nepāra, gaisu saturošs cilvēka galvaskausa smadzeņu daļas kauls, kas atdala deguna dobumu no galvas smadzenēm. Sietiņkaulam ir četras daļas: Sietiņplātnīte (lamina cribrosa) Perpendikulārā plātnīte (lamina perpendicularis) Divi labirinti (labyrinthys ethmoidalis) Sietiņplātnīte (lamina cribrosa) aizpilda visu pieres kaula sietiņkaula ierobu un tajā ir sīkas atverītes (cribrae ethmoidales). No sietiņplātnītes uz augšu ir izvirzīta gaiļa sekste (crista galli). Uz leju no sietiņplātnītes vidus atiet perpendikulārā plātnīte, bet no sānu malām - sietiņkaula labirinti. Perpendikulārā plātnīte (lamina perpendicularis) ir gaiļa sekstes turpinājums virzienā uz leju. Perpendikulārā plātnīte veido deguna starpsienas augšējo daļu. Sietiņkaula labirintu (labyrinthys ethmoidalis) veido sietiņkaula gaisu saturoši dobumi - šūnas (cellulae ethmoidales anteriores, mediae et posteriores). Dobumiņi ir savienoti savā starpā un arī ar pieres un deguna dobumu. Labirintu laterālā virsma (lamina orbitalis) ir vērsta uz acs dobumu, tā ir gluda un plāna, bet mediālā virsma nelīdzena un vērsta uz deguna dobumu. Uz mediālās virsmas atrodas divas vai trīs deguna gliemežnīcas: augstākā (concha nasalis suprema), augšējā (concha nasalis superior) un vidējā (concha nasalis media). Zem katras gliemežnīcas atrodas attiecīgā deguna eja.