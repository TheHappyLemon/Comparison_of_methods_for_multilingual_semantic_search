Olīvija de Hevilenda (Olivia de Havilland, dzimusi 1916. gada 1. jūlijā Tokijā, mirusi 2020. gada 26. jūlijā Parīzē) bija ASV kinoaktrise. Džoanas Fonteinas vecākā māsa. Dzimusi Tokijā britu jurista un aktrises ģimenē. Spēlējusi klasiskajās Holivudas filmās "Robina Huda piedzīvojumi" (The Adventures of Robin Hood, 1938, režisors Maikls Kertics) un "Vējiem līdzi" (1939, režisors Viktors Flemings). Divreiz ieguvusi Amerikas Kinoakadēmijas balvu kā labākā aktrise: 1946. gadā (par lomu filmā To Each His Own, 1946) un 1949. gadā (par lomu filmā The Heiress, 1949, režisors Viljams Vailers). Vēl trīs reizes nominēta Amerikas Kinoakadēmijas balvai par lomām filmās "Vējiem līdzi", Hold Back the Dawn (1941) un The Snake Pit (1948). Ieguvusi divas Zelta globusa balvas — kā labākā aktrise filmā The Heiress un kā labākā aktrise otrā plāna lomā TV miniseriālā Anastasia: The Mystery of Anna (1986), kā arī nominēta šai balvai par galveno lomu filmā My Cousin Rachel (1952).