Braianna Sidonija Desolnersa (angļu: Brianne Sidonie Desaulniers; dzimusi 1989. gada 1. oktobrī), pazīstama kā Bri Lārsone (Brie Larson), ir amerikāņu aktrise un dziedātāja. Tēlot sākusi jau bērnībā. Filmējusies seriālos Raising Dad, "Taras piecas personības" (United States of Tara) un Community, kā arī tādās filmās kā Right on Track, "Cik man gadu?!", "Skots Pilgrims pret pasauli", "Džampstrīta 21". Atveidojusi Kerolas Denversas lomu 2019. gada Marvel Cinematic Universe filmās "Kapteine Mārvela" un "Atriebēji: Noslēgums". 2005. gadā izdevusi studijas albumu Finally Out of P.E. 2013. gadā saņēmusi kritiķu atzinību par tēlojumu filmā Short Term 12. Par lomu 2015. gada filmā "Istaba" ir saņēmusi Amerikas Kinoakadēmijas balvu, Zelta globusa balvu, BAFTA kino balvu kā labākā aktrise, kā arī vairākus citus apbalvojumus un nominācijas.