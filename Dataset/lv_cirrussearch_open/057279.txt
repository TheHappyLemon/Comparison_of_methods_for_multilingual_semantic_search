Dimanti ir mūžīgi (angļu: Diamonds Are Forever) ir 1971. gada britu spiegu filma un Džeimsa Bonda filmu sērijas septītā filma, kurā britu specdienesta MI6 aģenta 007 lomā atkārtoti atgriezās skotu aktieris Šons Konerijs. Filmas sižets ir balstīts uz 1956. gada Iana Fleminga romānu ar tādu pašu nosaukumu. Filmas režisors ir Gajs Hamiltons. Galvenās lomas filmā atveido Šons Konerijs, Džila Sentdžona un Čārlzs Grejs. Filma tikusi nominēta Amerikas Kinoakadēmijas balvai nominācijā Labākā skaņa. Pēc Džordža Leizenbija atteikšanās turpināt filmēties, Eon Productions vēlējās, lai galveno lomu atkal uzņemas Konerijs, par ko viņam tika samaksāti 1,25 miljoni dolāru.