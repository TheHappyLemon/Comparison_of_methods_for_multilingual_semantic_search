Delmērva (angļu: Delmarva Peninsula) ir ap 274 km gara un platākajā vietā līdz 113 km plata pussala ASV austrumu piekrastē. Atdala Česapīkas līci rietumos no Delavēras līča un Atlantijas okeāna austrumos. Administratīvi ietilpst trijās pavalstīs, no kuru nosaukumiem arī veidots pussalas nosaukums: Delavēra, Mērilenda un Virdžīnija. Ziemeļos pie pussalas pamatnes to šķērso Česapīkas—Delavēras kanāls. Pussala izvietojusies Pieatlantijas zemienē, reljefs līdzens, augstākais punkts ir 24 m vjl. Krasts stipri izrobots, daudz līču un piekrastē mazas saliņas un strēles. Gar Atlantijas okeāna krastu daudz kūrortu. Lielākās pilsētas ir Solsberi un Dovera. Pussalas dienvidaustrumu piekrastē atrodas Vidusatlantijas Reģionālais kosmodroms (Mid-Atlantic Regional Spaceport).