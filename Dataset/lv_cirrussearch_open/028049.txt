Kamila Mifā (franču: Camille Muffat; dzimusi 1989. gada 28. oktobrī, mirusi 2015. gada 9. martā) bija Francijas peldētāja. Divas reizes piedalījusies Olimpiskajās spēlēs (2008, 2012). 2008. gadā Pekinā augstākais sasniegums bija 5. vieta 4×200 metru brīvā stila stafetē Francijas komandas sastāvā. 2012. gadā Londonā izcīnījusi trīs medaļas: Francijas komandas sastāvā ieņēmusi 3. vietu 4×200 m brīvā stila stafetē, izcīnījusi sudraba medaļu 200 m brīvajā stilā un 400 m brīvā stila distancē kļuvusi par čempioni. Ar panākumiem startējusi Pasaules čempionātā, kur garajā baseinā izcīnījusi četras bronzas medaļas, savukārt īsajā baseinā — zelta un bronzas medaļu. 2012. gadā tikusi atzīta par Francijas gada labāko sportisti. Ir piederējuši divi pasaules rekordi īsajā baseinā brīvā stila peldējumā. Mirusi 2015. gada martā notikušajā divu helikopteru sadursmē Argentīnā kopā ar 9 citiem cilvēkiem.