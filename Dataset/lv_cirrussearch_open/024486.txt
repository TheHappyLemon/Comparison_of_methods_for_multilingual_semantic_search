Kristīne Marī Lilija Hevija (angļu: Kristine Marie Lilly Heavey; dzimusi 1971. gada 22. jūlijā) ir bijusī amerikāņu futboliste, spēlējusi uzbrucējas un pussardzes pozīcijā. Spēlējusi NCAA, kur pārstāvēja Ziemeļkarolīnas Čelelhilā universitātes futbola komandu "Tar Heels". Visos dalības gados viņas pārstāvētā "Tar Heels" uzvarēja čempionātā. 1991. gadā ieguva Hermana balvu kā labākā koledžu futbola spēlētāja. Karjeras laikā spēlējusi Zviedrijā un ASV. ASV izlasi sākusi pārstāvēt, vēl mācoties vidusskolā. Lilija tās sastāvā aizvadījusi 352 spēles, kurās guvusi 130 vārtus. Viņa ir visvairāk starptautiskās spēles aizvadījusī futboliste pasaulē. Ar izlasi izcīnījusi divas olimpisko spēļu zelta medaļas (1996, 2004), tāpat 2000. gadā tika izcīnīts sudrabs. Piedalījusies pirmajos piecos FIFA Pasaules kausa finālturnīros (1991, 1995, 1999, 2003, 2007). 1999. gadā tika izcīnīta uzvara, savukārt 2003. un 2007. gadā — izcīnīta bronza. 1993., 2005. un 2006. gadā atzīta par ASV gada labāko futbolisti. No 2004. līdz 2008. gadam bija valstvienības kapteine. Karjeru izlasē beidza 2010. gadā.