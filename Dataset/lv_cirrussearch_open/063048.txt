Benša–Šimē–Benša (pazīstama arī kā Franka Vandenbruka memoriālās sacensības) ir vienas dienas šosejas riteņbraukšanas sacīkstes, kas katru gadu notiek starp Benšu un Šimē, Valonijā, Beļģijā. Sacīkstes iekļautas UCI Eiropas tūrē ar 1.1 kategoriju. Sacensības sākotnēji notika starp Benšu un Turnē, pirmoreiz tika organizētas 1911. gadā ar nosaukumu Benša-Turnē-Benša. Tās netika rīkotas no 1931. līdz 1983. gadam un pēc tam atkal no 1997. līdz 2009. gadam. 2010. gadā tās atsāka organizēt ar nosaukumu "Benša-Turnē-Benša/Franka Vandenbruka memoriālās sacenaības", lai pieminētu riteņbraucēju Franku Vandenbruku, kurš 2009. gada oktobrī gāja bojā 34 gadu vecumā un tobrīd bija pēdējais sacensību uzvarētājs. 2013. gadā maršruts tika mainīts no Turnē uz Šimē, tāpēc nosaukums tika mainīts uz Benša–Šimē–Benša. Sacensības tradicionāli noslēdz Beļģijas riteņbraukšanas sezonu. Sacensību pusdistancē ir starpfinišs, kura uzvarētājs iegūst vietējās Chimay alusdarītavas alu savā svarā.