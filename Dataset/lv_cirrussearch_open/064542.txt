Ivans Arsidess Bartons Sisneross (spāņu: Iván Arcides Barton Cisneros; dzimis 1991. gada 27. janvārī Santaanā) ir Salvadoras futbola tiesnesis. Salvadoras Universitātē ieguvis bakalaura grādu ķīmijā. Vēlāk arī strādāja šajā universitātē. 2018. gadā kļuva par FIFA kategorijas tiesnesi. Tajā pašā gadā tiesāja CONCACAF U-20 čempionāta spēles. Pirmais nozīmīgākais pieaugušo turnīrs viņa karjerā bija 2019. gada CONCACAF Zelta kauss, kurā viņš tiesāja divas grupu turnīra spēles un pusfinālu starp ASV un Jamaiku. 2019. gadā piedalījās arī FIFA U-17 Pasaules kausa tiesāšanā. 2021. gada Zelta kausā bija galvenais tiesnesis grupu turnīra spēlē starp Kanādu un Martiniku. 2021. gada augustā tiesāja divas spēles Tokijas olimpisko spēļu turnīrā. 2022. gada 27. aprīlī tiesāja pirmo spēli CONCACAF Čempionu līgas finālā, kurā tikās Meksikas klubs UNAM un Sietlas "Sounders" no ASV. 2022. gada maijā tika izvēlēts par vienu no tiesnešiem 2022. gada FIFA Pasaules kausam Katarā. Tika norīkots tiesāt divas grupu turnīra spēles un astotdaļfinālu starp Angliju un Senegālu.