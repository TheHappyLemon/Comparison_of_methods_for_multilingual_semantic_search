Augstie Tatri (slovāku: Vysoké Tatry, poļu: Tatry Wysokie, rusīnu: Высокі Татри) ir Tatru kalnu austrumu daļa un visu Karpatu kalnu augstākā daļa Slovākijas ziemeļos un Polijas dienvidos. Kalnu augstākā virsotne ir 2655 metrus augstā Gerlaha smaile, kas ir Slovākijas augstākā virsotne, bet uz Polijas—Slovākijas robežas esošais Risijs ir Polijas augstākā virsotne. Augstie Tatri ir ievērojams tūrisma objekts. Abās valstīs izveidoti nacionālie parki — Tatru nacionālais parks Slovākijā un Tatru nacionālais parks Polijā. Kalnos sastopami endēmi augs Cochlearia tatrae, kā arī reti un aizsargājami dzīvnieki — Tatru ģemze (Rupicapra rupicapra tatrica), Eirāzijas brūnais lācis, Eirāzijas lūsis, caunas, vilki, Alpu murkšķis (Marmota marmota).