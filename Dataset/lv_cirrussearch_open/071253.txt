Otrais Sudānas pilsoņu karš (arābu: الحرب الأهلية السودانية الثانية) bija pilsoņu karš Sudānā no 1983. līdz 2005. gadam. Kaujas noritēja starp Sudānas valdības spēkiem, kas pāstāvēja Sudānas arābus (musulmaņus) un Sudānas dienvidos bāzētajiem Sudānas Tautas atbrīvošanas armijas kaujiniekiem, kas pārstāvēja valsts dienvidu iedzīvotājus - ne-arābu tautas (vairums no tiem kristieši un tradicionālo reliģiju piekritēji). Karā gāja bojā apmēram 2 miljoni cilvēku un apmēram 4 miljoni kļuva par bēgļiem. Masveidā tika pārkāptas vispārējās cilvēktiesības, notika kara noziegumi, iedzīvotāji mira no bada un slimībām. Nevienai no pusēm negūstot pārsvaru, karš beidzās ar Naivašas vienošanos, kuras rezultātā 2011. gadā notika Dienvidsudānas neatkarības referendums un nodibinājās neatkarīgā Dienvidsudānas valsts. Tomēr pretrunas Dienvidsudānas sabiedrībā drīz noveda pie Dienvidsudānas pilsoņu kara.