WAIS Divaida (angļu: WAIS Divide, West Antarctic Ice Sheet Divide — ‘Rietumantarktīdas ledus vairoga šķirtne’) ir amerikāņu ledus dziļurbuma projekts Mērijas Bērdas Zemē Rietumantarktīdā. Projekts uzsākts 2005./2006. gada vasarā un paredzēts dziļurbumu sērijas veikšanai uz Rietumantarktīdas ledus vairoga ledus plūsmu šķirtnes, lai iegūtu siltumnīcas gāzu saturu atmosfērā pēdējo 100 000 gadu periodā. Urbšanas darbi tika veikti piecu gadu garumā polārajās vasarās. 2012. gada 31. decembrī tika sasniegts plānotais 3405 m dziļums (no ledāja virsmas).