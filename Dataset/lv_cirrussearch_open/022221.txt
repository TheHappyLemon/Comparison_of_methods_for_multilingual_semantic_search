Kerija Hanna Maligana (angļu: Carey Hannah Mulligan; dzimusi 1985. gada 28. maijā) ir angļu aktrise. Kino debitējusi ar lomu 2005. gada filmā "Lepnums un aizspriedumi". Vēlāk filmējusies dažādos britu televīzijas seriālos, tai skaitā Doctor Who, Bleak House un Northanger Abbey. 2008. gadā debitējusi Brodvejā. 2009. gadā piedalījusies filmas An Education uzņemšanā, par lomu tajā tika nominēta Amerikas Kinoakadēmijas balvai kā labākā aktrise un saņēma BAFTA kino balvu šajā pašā kategorijā. Pēc tam filmējusies tādās filmās kā "Vislabākais" (2009) "Neatlaid mani" (2010), "Draivs" (2011), "Kauns" (2011), "Lielais Getsbijs" (2013), "Stāsts par Levinu Deivisu" (2013), "Daudzsološa jauna sieviete" (2020), The Dig (2021) un "Viņa teica" (2022). Otro reizi tika nominēta Amerikas Kinoakadēmijas balvai par galveno lomu filmā "Daudzsološa jauna sieviete".