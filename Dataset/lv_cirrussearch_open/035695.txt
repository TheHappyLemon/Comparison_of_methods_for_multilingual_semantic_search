Huans Manuels Santoss Kalderons (spāņu: Juan Manuel Santos Calderón; dzimis 1951. gada 10. augustā) ir Kolumbijas politiķis, no 2010. līdz 2018. gadam ieņēma valsts prezidenta amatu. 2016. gadā saņēmis Nobela miera prēmiju. Ietekmīgās un bagātās Santosu ģimenes pārstāvis. Santosi no 1913. līdz 2007. gadam bija galvenie laikraksta El Tiempo akcionāri. Absolvējis Kanzasas Universitāti ar grādu ekonomikā un uzņēmējdarbībā. Pēc tās absolvēšanas vadījis Kolumbijas delegāciju Starptautiskajā kafijas organizācijā. Atgriežoties Kolumbijā, bija El Tiempo redaktors, par darbu tur saņēmis vairākus apbalvojumus. Ieņēmis vairākus amatus dažādās valdībās. 1994. gadā Santoss bija cilvēku grupā, kas veica pārrunas ar FARC kaujinieku grupu (aktīva Kolumbijā no 20. gadsimta 60. gadiem), lai panāktu miera līguma parakstīšanu. Santoss 2006. gadā kļuva par aizsardzības ministru un saasināja valdības militāro kampaņu pret FARC. Pēc dažiem mēnešiem viņš uzraudzīja operāciju, kuras rezultātā tika atbrīvoti 15 FARC turēti ķīlnieki. 2009. gadā atkāpās no amata, lai kandidētu uz prezidenta amatu, kurā arī tika ievēlēts nākamajā gadā. Santosa prezidentūras laikā valsts IKP auga vidēji par 4 procentiem no 2009. līdz 2013. gadam, bezdarba un inflācijas līmenis saruka. Tāpat tika vēlreiz uzsāktas sarunas ar FARC. 2016. gada septembrī Kolumbijas valdība un FARC oficiāli parakstīja miera vienošanos, kas paredzēja izbeigt 52 gadus ilgušo konfliktu. Tā paša gada oktobrī tika paziņots, ka Santoss saņēmis Nobela miera prēmiju.