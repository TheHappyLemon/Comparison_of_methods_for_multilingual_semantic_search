Bumbieru-kadiķu rūsa ir slimība, kuru ierosina patogēnā sēne Gymnosporangium sabinae (Dicks.) G. Winter . G. sabinae inficē bumbieru (Pyrus) un kadiķu (Juniperus) ģinšu augus. Bumbieru-kadiķu rūsa ir novērota galvenokārt Eiropā, Āzijā un Āfrikā, taču slimības ierosinātājs ir konstatēts arī Ziemeļamerikā. Bumbieru-kadiķu rūsa var radīt būtiskus ekonomiskus zaudējumus, jo infekcija var novest pie pāragras lapu nobiršanas, samazinot iegūto augļu ražu.