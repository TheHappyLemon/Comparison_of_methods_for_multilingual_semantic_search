Tīna Garabedjana (angļu: Tina Garabedian) vai Tīna Karapetjana (armēņu: Թինա Կարապետյան; dzimusi 1997. gada 13. jūnijā Kvebekā) ir Kanādā dzimusi bijusī armēņu daiļslidotāja, kura sacensībās pārstāvēja Armēniju. T. Garabedjana ir dzimusi Kanādā, abiem viņas vecākiem ir Libānas armēņu izcelsme. Viņa ir absolvējusi Makgila Universitāti 2021. gadā. 2002. gadā pievērsusies daiļslidošanai, sākotnēji slidojusi individuāli, bet pēc tam pārī ar kanādieti Aleksandru Lalibertē startējusi dejās uz ledus. Abi pāra dalībnieki pieņēma Armēnijas pilsonību, startējot junioru sacensībās. 2015. gada maijā tika izveidots jauns deju uz ledus pāris, apvienojot T. Garabedjanu un citu Kanādas daiļslidotāju Simonu Proulu-Senekālu, arī viņš ieguva Armēnijas pilsonību. T. Garabedjana un S. Prouls-Senekāls pārstāvēja Armēniju 2022. gada ziemas olimpiskajās spēlēs Pekinā, iegūstot 18. vietu. Šis bija labākais sasniegums Armēnijai 2022. gada ziemas olimpiskajās spēlēs. Startējuši vairākos Pasaules čempionātos, augstāko 14. vietu iegūstot 2022. gada Pasaules čempionātā. Pēc šīs sezonas T. Garabedjana beidza profesionālā sporta karjeru.