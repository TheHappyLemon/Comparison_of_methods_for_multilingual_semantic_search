Mehmeds IV (osmaņu turku: محمد رابع, turku: IV. Mehmet, saukts Mednieks (Avcı); dzimis 1642. gada 2. janvārī, miris 1693. gada 6. janvārī) bija Osmaņu impērijas sultāns no 1648. gada līdz 1687. gadam. Viņa laikā samazinājās sultāna nozīmība, jo viņš nodeva lielāko daļu varas lielvezīriem. Nāca pie varas septiņu gadu vecumā, kad tēvs tika gāzts sazvērestības rezultātā. Iesākumā valsti vadīja reģenti. Valdīšanas vidusposmā Osmaņu impērija Eiropas daļā sasniedza teritoriālo maksimumu. Valsti faktiski vadīja lielvezīri no albāņu izcelsmes Keprili dzimtas, bet pats sultāns vairāk interesējās par medībām. Lielā turku kara neveiksmju ietekmē militāristu apvērsumā tika atcelts no varas. Pēc varas zaudēšanas apmetās Edirnē, kur nodzīvoja līdz mūža galam.