"Smalkais stils" (angļu: Keeping Up Appearances) ir Apvienotās Karalistes situāciju komēdijseriāls, kura veidotājs un scenārija autors ir Rojs Klārks. Tā galvenā varone ir Hiacinte Burka (atveido Patrīcija Rūtledža), kas uzstāj, ka viņas uzvārds tiek izrunāts kā "Burkā". Viņa ir ekscentriska un snobiska vidusšķiras pārstāve, kura cenšas iekļauties augstākās šķiras sabiedrībā. To traucē viņas strādnieku šķirai piederošie ģimenes locekļi, kurus viņa mēģina paslēpt un izlikties, ka nepazīt. Katrā sērijā Hiacinte nonāk komiskā situācijā, kurā viņa cenšas saglabāt savu sociālo statusu. To sākotnēji pārraidija televīzijas kanāls BBC1 no 1990. gada līdz 1995. gadam. Šis seriāls ieguva plašu popularitāti arī ārvalstīs — līdz 2016. gadam tas ir ticis pārdots ārzemju raidorganizācijām gandrīz 1000 reižu, kļūstot par viseksportētāko BBC televīzijas programmu. Latvijā seriālu demonstrēja televīzijas kanālos LNT un LTV1.