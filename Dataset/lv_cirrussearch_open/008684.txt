Lielirbe (lībiešu: Īra) ir ciems Ventspils novada Tārgales pagastā, Baltijas jūras krastā. Izvietojusies pagasta ziemeļos pie Irbes ietekas jūrā 55 km no pagasta centra Tārgales, 52 km no novada centra Ventspils un 179 km no Rīgas. Lielirbes (Irvemünde) vārds pirmoreiz rakstīts 1387. gada 17. oktobra šķīrējtiesas dokumentā. 17. gadsimta 2. puses kartē Lielirbe attēlota kā brīvciems Dižirve ar ostu. Ciems veidojies kā lībiešu jūras braucēju osta Irbes grīvā. 19. gadsimta beigās Lielirbes sīkosta bijusi aktīvs kokmateriālu tirdzniecības un transporta centrs. 19. gadsimta beigās un 20. gadsimta sākumā Lielirbē būvēti burinieki. Šajā periodā buriniekus būvēja gandrīz visos Kurzemes jūrmalas ciemos, bet visvairāk tos ūdenī ielaida Lielirbē. Ciems izvietojies abos Irbes upes krastos apmēram sešus kilometrus garā joslā; upe sadala ciemu divās daļās, kas tiek dēvētas kā «jūrspuse» un «zemspuse». 1939. gadā Lielirbes ciemā bija ap 300 iedzīvotāju un vairāk kā 70 māju. Laikā, kad Kurzemes piekrastē bija slēgta PSRS pierobežas zona, iedzīvotāju skaits Lielirbē būtiski samazinājās. Mūsdienās pastāvīgi apdzīvotu māju Lielirbē ir maz, daļa tiek izmantotas kā vasaras mājas. Irbes upe ir populārs ūdenstūrisma maršruts, vasarās tās lejtecē ir daudz laivotāju; upes labajā krastā, dažus kilometrus augšpus ietekas jūrā izveidota laivu iznomāšanas uzņēmuma "Campo" bāze (Irbes kempings).