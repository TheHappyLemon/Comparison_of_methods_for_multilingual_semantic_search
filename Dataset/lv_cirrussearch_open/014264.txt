Veslijs Sisels Anselds (angļu: Wesley Sissel Unseld; dzimis 1946. gada 14. martā, miris 2020. gada 2. jūnijā) bija amerikāņu basketbolists, treneris un komandas vadītājs. Spēlējis centra un spēka uzbrucēja pozīcijās. Visu spēlētāja karjeru aizvadījis "Bullets" kluba sastāvā (tas laika gaitā pārcēlās no Baltimoras uz Vašingtonu). 1968. gada NBA draftā viņu Baltimoras "Bullets" izraudzījās pirmajā kārtā ar kopējo 2. kārtas numuru. Debijas sezonā viņš vidēji spēlē savāca 18,2 atlēkušās bumbas, kā arī tika iekļauts līgas simboliskajā pirmajā izlasē un simboliskajā pirmajā debitantu izlasē. Tāpat V. Anselds tika atzīts par sezonas labāko debitantu, kā arī vērtīgāko spēlētāju. 1978. gadā "Bullets" sastāvā kļuva par NBA čempionu. Kopumā NBA karjeras laikā aizvadīja 984 spēles (visas — "Bullets" sastāvā). Tāpat vidēji spēlē guva 10,8 punktus, savāca 14,0 atlēkušās bumbas un 3,9 reizes rezultatīvi piespēlēja. Pēc sportista karjeras beigām kļuva par treneri, vairākas sezonas trenēja Vašingtonas "Bullets" klubu. 1988. gadā V. Anselds tika uzņemts Basketbola slavas zālē. 1996. gadā tika nosaukts par vienu no 50 izcilākajiem NBA spēlētājiem. Basketbola treneris ir arī V. Anselda dēls Vess Anselds jaunākais — šobrīd (2022) Vašingtonas "Wizards" galvenais treneris.