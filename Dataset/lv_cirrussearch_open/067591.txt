Viljams Horatio Pauels (angļu: William Horatio Powell; dzimis 1892. gada 29. jūlijā, miris 1984. gada 5. martā) bija amerikāņu kino un teātra aktieris. Strādājot Metro-Goldwyn-Mayer studijā, viņš kopā ar aktrisi Mirnu Loju piedalījās 14 filmās, tai skaitā filmā "Tievais vīrs" (1934) un tās turpinājumos, kur abi attēloja Niku un Noru Čārlzus. Par dalību filmās "Tievais vīrs", My Man Godfrey (1936) un Life with Father (1947) Pauelu trīs reizes nominēja Amerikas Kinoakadēmijas balvai kategorijā "Labākais aktieris galvenajā lomā". Piedalījies arī filmās The Last Command (1928), The Great Ziegfeld (1936), Libeled Lady (1936), "Kā apprecēt miljonāru" (How to Marry a Millionaire, 1953) un Mister Roberts (1955).