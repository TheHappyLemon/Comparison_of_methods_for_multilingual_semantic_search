Plantēna-Moretusa muzejs (nīderlandiešu: Museum Plantin-Moretus) ir 1876. gadā dibināts poligrāfijas muzejs Beļģijas pilsētā Antverpenē. Muzejā saglabāta 16. gadsimta darbnīca un tipogrāfijas iekārtas, kas piederējušas Kristofam Plantēnam un Plantēna znotam Janam Moretusam. 2005. gadā muzejs tika iekļauts UNESCO Pasaules mantojuma sarakstā. Muzejs glabā ne tikai vienas no vecākajām saglabātajām tipogrāfijām, bet arī vērtīgu bibliotēku. Tās kolekcijā ir Plantēra Bībeles izdevums piecās valodās, Abrahama Ortēlija Theatrum Orbis Terrarum, Remberta Dodūnsa, Justa Lipsija, Simona Stevina, Andreasa Vezālija darbi, kā arī Pītera Paula Rubensa zīmējumi.