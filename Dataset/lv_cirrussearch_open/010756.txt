Magdalēna Fošberga (zviedru: Magdalena Forsberg; dzimusi Magdalēna Vallīna (Magdalena Wallin) 1967. gada 25. jūlijā) ir bijusī zviedru biatloniste. Karjeru M. Fošberga sāka kā distanču slēpotāja un biatlonam pilnībā pievērsās 1996. gadā. Karjeras laikā Pasaules kausa posmos guvusi 42 uzvaras un sešas reizes uzvarējusi sezonu kopvērtējumos. Tādējādi viņa ir visu laiku veiksmīgākā biatloniste starp sievietēm Pasaules kausā. Papildu sešiem Lielajiem Kristāla globusiem viņa izcīnījusi vairāk nekā 10 disciplīnu Mazos Kristāla globusus. 2002. gada ziemas olimpiskajās spēlēs viņa izcīnīja divas bronzas medaļas — 15 km individuālajā distancē un 7,5 km sprintā. Ar panākumiem startējusi Pasaules čempionātos, kuros izcīnījusi 6 zelta, 1 sudraba un 5 bronzas medaļas. 1987. gada Pasaules čempionātā distanču slēpošanā izcīnījusi bronzu 4x5 km stafetē.