Eirihalīni ir ūdenī dzīvojoši organismi, kas ir spējīgi pielāgoties plašam ūdens sāļuma diapazonam. Tie spēj dzīvot gan saldūdenī, gan arī sājūdenī un sāļūdenī. Eirihalīnas zivs piemērs ir melnā molinēzija (Poecilia sphenops), kas apdzīvo saldūdeņus un sājūdeņus no Teksasas līdz Kolumbijai un Venecuēlai. Bet no bezmugurkaulniekiem var minēt krasta peldkrabi (Carcinus maenas), kas apdzīvo arī Rīgas līci (sājūdens), bet var dzīvot arī sāļūdenī (Atlantijas okeānā). Eirihalīni organismi parasti mitinās tādās vietās, kā upju ietekas jūrā vai plūdmaiņu baseini, kur regulāri var mainīties ūdens sāļums. Taču daži organismi pieskaitāmi eirihalīniem tāpēc, ka viņu dzīves cikls iekļauj migrāciju no saldūdens baseiniem uz jūru un atpakaļ. Šādi organismi, piemēram, ir laši un zuši. Eirihalīnu organismu pretstats ir stenohalīni organismi, kas var izdzīvot tikai šaura diapazona sāļumā. Lielākā saldūdens organismu daļa ir stenohalīni, un jūras ūdenī iet bojā. Tāpat arī jūras organismi nespēj dzīvot saldūdenī.