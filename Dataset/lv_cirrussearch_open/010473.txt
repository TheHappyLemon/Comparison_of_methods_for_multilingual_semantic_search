Džordžs Rodžers Voterss (angļu: George Roger Waters; dzimis 1943. gada 6. septembrī) ir angļu mūziķis, dziedātājs, dziesmu autors un komponists. Viņš bija viens no progresīvā roka grupas Pink Floyd dibinātājiem, bijis grupas basists un viens no vokālistiem. Pēc grupas dalībnieka Sida Bereta aiziešanas no grupas 1968. gadā, R. Voterss kļuva par grupas konceptuālo līderi. R. Voterss solokarjeras laikā izdevis trīs studijas albumus: The Pros and Cons of Hitch Hiking (1984), Radio K.A.O.S. (1987) un Amused to Death (1992). 1990. gadā piedalījās vienā no visu laiku lielākajiem rokkoncertiem — The Wall – Live in Berlin —, ko apmeklēja aptuveni 200 tūkstoši cilvēku. 1996. gadā R. Voterss kā grupas Pink Floyd dalībnieks tika uzņemts ASV Rokenrola Slavas zālē.