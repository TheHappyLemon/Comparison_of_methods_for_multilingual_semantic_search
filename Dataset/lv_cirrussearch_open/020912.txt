Vinnijs Pūks vai arī vienkārši Pūks ir antropomorfisks lācis, ko radījis angļu rakstnieks Alans Aleksandrs Milns. Pūka tēls pirmoreiz parādījās dzejas grāmatā When We Were Very Young (1924), tomēr pirmā grāmata par Vinniju Pūku tika publicēta 1926. gadā — "Vinnijs Pūks" (Winnie-the-Pooh) —, pēc diviem gadiem tika izdota grāmata "Jaunā māja Pūka Priedītēs" (The House at Pooh Corner). Visu darbu ilustrators bija Ernests Hauards Šepards. Milns lāci nosauca viņa dēlam Kristoferam Robinam Milnam piederējušā lāča vārdā. Kristofers (kura vārdā tika nosaukts cits tēls grāmatās par Pūku) savu lāci nosauca Kanādas melnā lāča Vinnija vārdā, ko viņš bieži redzēja Londonas zooloģiskajā dārzā. Pēc Milna nāves viņa atraitne pārdeva tiesības uz Vinnija Pūka tēlu kompānijai The Walt Disney Company. Par viņu ir tikušas uzņemtas vairākas filmas. Latviski darbi par Vinniju Pūku ir apvienoti grāmatā "Vinnijs Pūks un viņa draugi", ko tulkojusi Vizma Belševica.