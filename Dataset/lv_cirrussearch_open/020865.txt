ATP ranga pirmo numuru saraksts ir Tenisa profesionāļu asociācijas veidotā ranga līderu saraksts. Kopš profesionālā ATP ranga ieviešanas 1973. gadā vienspēļu ranga līdera statusā ir bijuši 28 spēlētāji. Visilgāk (373 nedēļas) ranga līdera godā ir bijis serbs Novaks Džokovičs. Rekords par visvairāk nedēļām pēc kārtas ranga līdera godā pieder Rodžeram Federeram (237 nedēļas). Pašreizējais ranga līderis vienspēlēs ir serbu tenisists Novaks Džokovičs. Dubultspēļu ranga līdera statusā ir bijuši 56 spēlētāji. Visilgāk (506 nedēļas) ranga līdera godā ir bijis ASV pārstāvis Maiks Braiens, viņam kopā ar Bobu Braienu pieder rekords par visvairāk nedēļām pēc kārtas ranga līdera godā (139 nedēļas). Pašreizējais ranga līderis dubultspēlēs ir britu tenisists Džo Solsberijs. Ranga līderis ir tas tenisists, kas pēdējo 52 nedēļu laikā ir sakrājis visvairāk punktu. Rangs tiek atjaunināts un publicēts gandrīz katru pirmdienu.