Piejūras-Kalnu župānija (horvātu: Primorsko-goranska županija) ir župānija Horvātijas ziemeļrietumu daļā, kas robežojas ar Karlovacas župāniju austrumos, ar Istras župāniju rietumos, ar Likas-Seņas župāniju dienvidaustrumos un ar Slovēniju ziemeļos. To dienvidos apskalo Adrijas jūra. Župānijas kopējā platība ir 3 588 km², pēc 2011. gada datiem tajā dzīvo 296 195 iedzīvotāji. Tā ir lielākā Horvātijas župānija pēc platības un ceturtā lielākā župānija pēc iedzīvotāju skaita. Župānija sastāv no 14 pilsētām, tās administratīvais centrs un lielākā pilsēta ir Rijeka.