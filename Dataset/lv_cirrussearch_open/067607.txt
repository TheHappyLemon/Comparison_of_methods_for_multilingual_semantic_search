Semjuels Dešils Hemets (angļu: Samuel Dashiell Hammett, dzimis 1894. gada 27. maijā, miris 1961. gada 10. janvārī) bija amerikāņu detektīvromānu rakstnieks, kā arī politiskais aktīvists un scenārists. Radījis tādus populārus tēlus kā Semu Speidu (The Maltese Falcon), Niku un Noru Čārlzus (The Thin Man) un The Continental Op (Red Harvest un The Dain Curse). Hemets tiek uzskatīts par vienu no visu laiku labākajiem mistērijas žanra rakstniekiem. Žurnāls Time viņa 1929. gada romānu Red Harevst iekļāva 100 labāko angļu romānu no 1923. līdz 2005. gadam sarakstā. Trīs no pieciem viņa romāniem tika iekļāuti Crime Writers' Association 1990. gada 100 labāko kriminālromānu sarakstā. Savukārt Mystery Writers of America četrus Hemeta romānus iekļāva savā 100 labāko mistērijas romānu sarakstā. Viņa romāni un stāsti ir ietekmējuši arī kino, īpaši detektīvu, mistērijas un film noir žanrus.