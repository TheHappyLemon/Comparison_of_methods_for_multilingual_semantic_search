Lusila Godoja Alkajaga (spāņu: Lucila Godoy Alcayaga; dzimusi 1889. gada 7. aprīlī, mirusi 1957. gada 19. janvārī), plašāk pazīstama ar savu pseidonīmu Gabriela Mistrala (Gabriela Mistral), bija čīliešu dzejniece, diplomāte un feministe. Viņas tēvs arī bija dzejnieks. Pati Mistrala dzeju sākusi rakstīt jaunietes vecumā, kad strādāja par skolotāju. Viņai bija romantiskas attiecības ar dzelzceļa darbinieku, kurš izdarīja pašnāvību. Drauga pašnāvība ir ietekmējusi viņas dzeju. Mistrala bija nozīmīga persona Meksikas un Čīles izglītību sistēmās. Mācījusi spāņu literatūru vairākās ASV universitātēs. 1914. gadā saņēmusi Čīles balvu par darbu Sonetos de la muerte (Nāves soneti). 1945. gadā saņēmusi Nobela prēmiju literatūrā, tādējādi kļūstot par pirmo latīņamerikānieti, kas saņēmusi šo apbalvojumu.