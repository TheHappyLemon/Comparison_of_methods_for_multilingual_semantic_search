Šis raksts ir par vēju. Par mūziķi Aivaru Brīzi skatīt rakstu Aivars Brīze. Brīze ir vējš, kas pūš no jūras uz sauszemi vai no sauszemes jūrā, divreiz diennaktī mainot savu virzienu. Tā ātrums ir neliels — līdz 4 m/s. Brīze parasti pūš lielu ezeru vai jūru piekrastēs. Dienas laikā pūš jūras brīze, bet naktī — sauszemes brīze, t.i. dienā vējš pūš no jūras uz sauszemi, bet naktī no sauszemes uz jūru. Iemesls brīzes virziena maiņai ir tas, ka virs jūras un virs sauszemes gaiss sasilst atšķirīgā ātrumā. Dienā virs jūras tas sasilst lēnāk nekā virs sauszemes, tādēļ jūras gaisam ir arī lielāks blīvums un tas sāk pūst uz sauszemes pusi. Tikmēr sauszemes gaiss sasilst ātrāk, tā blīvums ir mazāks, tas ir vieglāks un tādēļ ceļas augšup un pārvietojas jūras virzienā diezgan lielā augstumā virs zemes. Naktī viss notiek apgrieztā secībā — zeme atdziest ātrāk par jūru un tad siltākais gaiss ir virs jūras. Tam ir vismazākais blīvums un tas ir visvieglākais, tāpēc tas ceļas augšup un tā vietā jūrā ieplūst vēsais gaiss no sauszemes. Visbiežāk brīzes ir vērojamas vasarā, kad temperatūras atšķirība starp jūras un sauszemes gaisu ir vislielākā.