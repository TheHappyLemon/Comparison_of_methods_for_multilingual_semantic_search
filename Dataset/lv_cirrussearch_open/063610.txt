Jūhans Gunnars Grēns (zviedru: Johan Gunnar Gren, dzimis 1920. gada 31. oktobrī, miris 1991. gada 10. novembrī) bija zviedru futbolists un futbola treneris. Vislabāk pazīstams no sava pavadītā laika IFK Göteborg un AC Milan komandās. Spēlējis uzbrucēja pozīcijā, viņš ir raksturots kā tehnisks, tālredzīgs, inteliģents spēles veidotājs un piespēlētājs. Pārstāvot AC Milan komandu, spēlējis kopā ar saviem tautiešiem Gunnaru Nordālu un Nilsu Līdholmu, veidojot uzbrucēju trijnieku, ko gan Itālijā, gan Zviedrijā pazīst kā Gre-No-Li. Ar AC Milan komandu uzvarējis 1950–51. gada Itālijas A sērijas sezonā. Vēlāk Itālijā pārstāvēijs arī ACF Fiorentina un Genoa. Zviedrijas futbola izlasei pārstāvējis no 1940. līdz 1958. gadam, kopumā piedaloties 57 mačos un gūstot 32 vārtus. Bijis daļa no izlases, kad tā izcīnīja zelta medaļas 1948. gada vasaras olimpiskajās spēlēs un izcīnīja otro vietu 1958. gada FIFA Pasaules kausā Zviedrijā. 1946. gadā saņēmis Guldbollen balvu, kā gada labākais zviedru futbolists. Grēns tiek uzskatīts par vienu no visu laiku labākajiem zviedru futbolistiem.