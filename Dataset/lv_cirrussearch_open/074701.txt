Rasas punkts ir temperatūra, līdz kurai jāatdziest gaisam, lai tajā esošais mitrums kļūtu piesātināts un sāktos gaisa mitruma kondensācija (rasas izkrišana). Rasas punkts ir atkarīgs arī no gaisa spiediena. Rasas punktu nosaka gaisa relatīvais mitrums — jo tas ir mazāks, jo vairāk gaisam jāatdziest, lai parādītos rasa, tādējādi rasas punkts ir zemāks. Pie lielāka relatīvā mitruma rasas punkts ir augstāks un, ja relatīvais mitrums ir 100%, rasas punkts sakrīt ar gaisa temperatūru. Ja rasas punkts ir liels, cilvēks šādā gaisā nejūtas ērti — rasas punkts 15 līdz 20 °C sagādā diskomfortu, bet virs 21 °C gaiss kļūst "sutīgs". Ja rasas punkts pārsniedz 24 °C, cilvēks jūtas slikti. Rasas punktu mēra ar speciāliem kondensācijas higrometriem vai izrēķina no gaisa temperatūras un relatīvā mitruma.