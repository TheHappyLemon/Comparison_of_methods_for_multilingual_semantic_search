Polē sala (angļu: Paulet Island, spāņu: Isla Paulet) ir neapdzīvota vulkāniska sala Antarktīdas pussalas ziemeļaustrumu galā Antarktikā. Izvietojušās Žuenvila salu grupas dienvidos un to apskalo Vedela jūras Erebusa un Terora līcis. No ziemeļos esošās Dandī salas to atdala 5,5 km plats šaurums. Salu veido šobrīd neaktīvs vulkāns, kura aktivitātes tiek lēstas pēdējo 1000 gadu laikā. Ģeotermālais siltums uztur salu relatīvi brīvu no ledus. Salu 1842. gada 30. decembrī atklāja britu ekspedīcija Džeimsa Rosa vadībā, kurš to nosauca par godu savam draugam, vēlākajam admirālim lordam Džordžam Polē (Lord George Paulet). 1903. gada 12. februārī Vedela jūrā 40 km no Polē salas nogrima Zviedrijas antarktiskās ekspedīcijas kuģis Antarctic. Kuģa komanda kapteiņa Karla Antona Larsena vadībā pēc 14 dienu pārgājiena pa jūras ledu sasniedza Polē salu, kur bija spiesta 10 mēnešus pārziemot no akmeņiem sakrautā būdā. Nākamā gada pavasarī ekipāžu evakuēja argentīniešu korvete Uruguay.