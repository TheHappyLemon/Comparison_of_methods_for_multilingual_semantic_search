Viljams Olivers Stouns (angļu: William Oliver Stone; dzimis 1946. gada 15. septembrī) ir amerikāņu kinorežisors, scenārists un producents. Stouns ir kara veterāns, piedalījies Vjetnamas karā kā karavīrs. Veidojis vairākas filmas par Vjetnamas kara tematiku. Ieguvis trīs Amerikas Kinoakadēmijas balvas — vienu par labāko adaptēto scenāriju filmai "Pusnakts ekspresis" (Midnight Express, 1978), un divas balvas kā labākais režisors par filmām "Armijas vads" (1986) un "Dzimis 4. jūlijā" (Born on the Fourth of July, 1989). Pazīstams arī kā politisku dokumentālo filmu autors.