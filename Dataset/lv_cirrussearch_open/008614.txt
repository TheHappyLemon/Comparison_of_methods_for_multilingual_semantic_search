Argentīnas futbola izlase ir nacionālā futbola komanda, kas pārstāv Argentīnas valsti starptautiskās futbola sacensībās. Argentīnas futbola izlasi pārvalda Argentīnas Futbola asociācija. Savu pirmo spēli izlase aizvadīja 1901. gadā pret Urugvajas izlasi. 1930. gadā izlase kļuva par vienu no tām 13 izlasēm, kas piedalījās pirmajā Pasaules čempionātā. Kopš tā laika Argentīnas izlase FIFA Pasaules kausa finālturnīros ir piedalījusies 18 reizes, 3 reizes arī kļūstot par čempioniem (1978., 1986. un 2022. gadā). Dienvidamerikas čempionātā jeb Copa América izlase ir piedalījusies 43 reizes, bet uzvarējusi 15 reizes.