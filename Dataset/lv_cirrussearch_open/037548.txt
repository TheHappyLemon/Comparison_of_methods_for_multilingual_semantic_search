"Mančestra pie jūras" (angļu: Manchester by the Sea) ir 2016. gada ASV drāma, kuras režisors un scenārija autors ir Kenets Lonergans. Filma ir par vīrieti, kas pieskata savu brāļadēlu pēc bērna tēva nāves. Tajā galvenās lomas attēlo Keisijs Afleks, Mišela Viljamsa, Kails Čāndlers, Lūkass Hedžess. Filmas pirmizrāde notika 2016. gada 23. janvārī Sandensas kinofestivālā. Vairāki kritiķi šo nosauca par vienu no 2016. gada labākajām filmām. Tā tikusi nominēta Amerikas Kinoakadēmijas balvai sešās nominācijās (arī kā labākā filma). No tām ieguvusi divas balvas — par labāko oriģinālscenāriju balvu ieguva Kenets Lonergans un kā labākais aktieris galvenajā lomā tika apbalvots Keisijs Afleks. Viņi abi šajās nominācijās ieguva arī BAFTA kino balvu, bet Afleks par lomu filmā saņēma arī Zelta globusa balvu kā labākais aktieris.