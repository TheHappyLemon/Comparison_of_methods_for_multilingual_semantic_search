Golfa straume (angļu: Gulf Stream — ‘Līča straume’) ir silta un strauja okeāna straume Atlantijas okeāna ziemeļos, kas veidojas pie Floridas krastiem saplūstot kopā Floridas straumei no Meksikas līča ar Antiļu straumi. Tālāk Golfa straume virzās uz ziemeļaustrumiem pāri Atlantijas okeānam, Eiropas virzienā, kur tā sadalās Ziemeļatlantijas straumē, Kanāriju straumē un Imbergera straumē. Ziemeļatlantijas straume, kas ir galvenais Golfa straumes atzars, sasniedz Rietumeiropas un Skandināvijas krastus, apskalojot arī salas Ziemeļu Ledus okeānā. Savā šaurākajā vietā, Floridas šaurumā, Golfa straume ir tikai ap 80 km plata. Taču, plūstot ziemeļaustrumu virzienā, arvien tālāk, apliecot Bermudu salas, tā jau sasniedz gandrīz 500 km platumu, un tās virsējā slāņa temperatūra šeit ir ap 25 °C. Tiesa, uz dienvidiem no Lielā Sēkļa Golfa straume sastopas un sajaucas ar auksto Labradoras straumi, kura gar Kanādas austrumu piekrasti un Ņūfaundlendas salu plūst dienvidu virzienā. Abām straumēm sastopoties, veidojas stihiski ūdens virpuļi, arī laika apstākļi šajā reģionā ir ļoti nepastāvīgi. Atlantijas okeāna vidusdaļu Golfa straume šķērso ar ātrumu 7-8 km diennaktī un šeit nedaudz atdziest. Šāda milzīgo ūdens masu cirkulācija pa visu Atlantijas okeāna ziemeļu daļu pulksteņa rādītāju virzienā ir saistīta ar zemeslodes griešanos, kā arī ar ūdens sasilšanu tropiskajā joslā. Dienvidu puslodē notiek līdzīga ūdens cirkulēšansa, tikai šeit ūdens riņķo pret pulksteņrādītājvirzienu. Golfa straume ir viens no galvenajiem faktoriem, kas, “pārvietojot” sevī tropisko siltumu, būtiski ietekmē Eiropas klimatu, padarot to maigāku. Ja nebūtu Golfa straumes, arī abas neaizsalstošās Latvijas ostas — Liepāja un Ventspils — vairākus mēnešus gadā aizsaltu.[nepieciešama atsauce] Arī pārējā Latvijas teritorijā klimats būtu kontinentālāks — ziema iestātos agrāk, atkušņu būtu mazāk, bet pavasaris atnāktu vēlāk.