Stefans Cicips (grieķu: Στέφανος Τσιτσιπάς; dzimis 1998. gada 12. augustā Atēnās, Grieķijā) ir profesionāls grieķu tenisists. Cicips ir bijis junioru ranga līderis. 2016. gadā uzvarēja Vimbldonas čempionāta junioru dubultspēļu turnīrā kopā ar Igaunijas tenisistu Kenetu Raismu. 2018. gadā kļuva par Next Gen ATP Finals uzvarētāju. 2018. gada oktobrī Stokholmas ATP World Tour 250 sērijas turnīrā izcīnīja savu pirmo ATP titulu, finālā uzvarot Latvijas tenisistu Ernestu Gulbi. 2019. gada Austrālijas atklātajā čempionātā pirmo reizi karjerā sasniedza Grand Slam turnīra pusfinālu, 4. kārtas mačā uzvarot Rodžeru Federeru, bet ceturtdaļfinālā — Roberto Bautistu-Agutu. 2021. gada Francijas atklātajā čempionātā pirmo reizi iekļuva Grand Slam turnīra finālā, bet tajā piecos setos piekāpās Novakam Džokovičam. Ar Džokoviču tikās arī 2023. gada Austrālijas atklātā čempionāta finālā, bet arī tajā piedzīvoja zaudējumu.