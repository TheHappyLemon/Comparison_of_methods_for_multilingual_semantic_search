Raritkins (krievu: Рарыткин, čukču: Ръарыткын — ‘malējais’, ‘priekšējais’) ir kalnu grēda Krievijas ziemeļaustrumos, viens no Korjaku kalnienes atzariem. Administratīvi ietilpst Čukotkas autonomajā apvidū. Izvietojies Anadiras upes baseinā un veido ūdensšķirtni starp Anadiras un tās pietekas Veļikajas baseiniem. Stiepjas 200 km garumā ziemeļaustrumu—dienvidrietumu virzienā, augstākais punkts ir Paļeca kalns 1085 m vjl. Austrumos grēdai piekļaujas Anadiras zemiene, rietumos — Mainas plakankalne. Veidota no andezītiem un mālainiem slānekļiem. Ielejas un priekškalnes apaugušas ar krūmājiem, augstāk dominē akmeņaina ķērpju tundra.