Trīs R princips ir bioētikas princips, kas izveidots ar mērķi aizsargāt laboratorijas dzīvnieku tiesības pētījumos. Tas pirmoreiz aprakstīts 1959. gadā un sastāv no trīs prasībām: Aizstāšana (Replacement) — ja iespējams, laboratorijas dzīvnieki pētījumos ir jāaizvieto, aizstājot tos pilnībā (piemēram, izmantojot datormodelēšanu, in vitro metodes) vai relatīvi (piemēram, ar materiāliem no lopkautuvēm); Samazināšana (Reduction) — ir jāizmanto ne vairāk kā minimālais vajadzīgo laboratorijas dzīvnieku skaits, vienlaikus nodrošinot tādu dzīvnieku skaitu, kas ļauj iegūt statistiski nozīmīgus pētījuma rezultātus; Uzlabošana (Refinement) — ir jānodrošina labturības prasības pētījumos izmantotajiem laboratorijas dzīvniekiem. Trīs R princips ir noteikts kā tiesiska norma un prasība Eiropas Savienības direktīvā 2010/6/ES par zinātniskiem mērķiem izmantojamo dzīvnieku aizsardzību.