Borživojs II (čehu: Bořivoj II.; dzimis ap 1064. gadu, miris 1124. gada 2. februārī) bija Bohēmijas kņazs no 1100. līdz 1107. gadam un no 1117. līdz 1120. gadam. Borživojs II bija Bohēmijas kņaza Vratislava II un Polijas kņaza Kazimira Atjaunotāja meitas Svatavas dēls un iepriekšējā kņaza Bržetislava II pusbrālis. Ar Bržetislava II un imperatora Heinriha IV atbalstu 1100. gadā kļuva par Bohēmijas kņazu. Pēc Polijas kņaza Vladislava I Hermaņa nāves kopā ar brālēnu Svatopluku atbalstīja Zbigņevu Pjastu pret Boļeslavu III Greizmuti. Tomēr abi sabiedrotie sanaidojās un Olomoucas Svatopluks kļuva par Borživoja pretinieku. 1107. gadā sacēlās Borživoja II brālis Vladislavs I un ar Ungārijas karaļa Kālmāna palīdzību ieņēma Prāgu. Par Bohēmijas kņazu tika ievēlēts Olomoucas Svatopluks. 1109. gadā Svatopluks tika nogalināts, bet par kņazu ievēlēja Vladislavu I. 1117. gadā brāļi izlīga un kopīgi valdīja Bohēmijā, līdz 1120. gadā atkal izcēlās konflikts un Borživojs devās trimdā uz Ungāriju, kur mira.