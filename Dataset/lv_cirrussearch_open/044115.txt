2018. gada Pasaules čempionāts orientēšanās sportā bija 35. Pasaules čempionāts orientēšanās sportā, kas notika Latvijā (Siguldā un Rīgā) no 4. augusta līdz 11. augustam. Par čempionāta medaļām bagātāko sportistu kļuva Zviedrijas orientieriste Tove Aleksandersone, kas izcīnīja divas zelta un divas sudraba medaļas. Pasaules čempionātā piedalījās arī Latvijas orientieristi. Augstākos rezultātus sasniedza stafešu komandas. Vīriešu komanda (Andris Jubelis, Edgars Bertuks, Rūdolfs Zērnis) ieņēma 8. vietu, līdz pēdējam kilometram cīnoties par medaļām, savukārt sieviešu komanda (Inga Dambe, Laura Vīķe, Sandra Grosberga) — 7. vietu. Individuāli labāko vietu sasniedza I. Dambe vidējā distancē, ieņemot augsto 12. vietu.