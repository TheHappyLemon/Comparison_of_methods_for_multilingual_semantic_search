Mamuta alas nacionālais parks (angļu: Mammoth Cave National Park) ir nacionālais parks, kas atrodas Kentuki štata centrālajā daļā. Nacionālajā parkā ietverta daļa Mamuta alas, kas ir pasaulē garākā alu sistēma, izpētīti ir vairāk nekā 650 km alu sistēmas. Parks dibināts 1926. gadā, 1941. gada 1. jūlijā kļuvis par nacionālo parku, 1990. gada 26. septembrī — starptautisku biosfēras rezervātu, 1981. gadā iekļauts UNESCO Pasaules mantojuma sarakstā. Parks ir 21 380 ha liels. Alās atrodami pazemes ezeri un upes, daudzi unikāli ģeoloģiski veidojumi, ieskaitot stalaktītus un stalagmītus, vairākiem no kuriem doti vārdi. Papildu lielajai dabiski izveidotajai ieejai alās ir vairākas mākslīgi izveidotas ieejas. Alās dzīvo dažādi dzīvnieki, kas evolūcijas procesā pielāgojušies dzīvei tumšā vidē. Vēl ir tikušas atrastas sēnes vai tām radniecīgas sugas. Alās ir atrasti arī daži Amerikas pamatiedzīvotāju mumificēti ķermeņi, iespējams, pirmskolumba laika. Parka virszemes platībā galvenokārt sastopami cietkoksnes meži. Tūristiem papildu alu apmeklējumam populārākās nodarbes ir kanoe, makšķerēšana, pārgājieni mežos, kempingi.