Kolins Fērts (angļu: Colin Andrew Firth; dzimis 1960. gada 10. septembrī) ir britu aktieris. Viņš kļuva pazīstams ar lomu 1995. gada TV adaptācijā Džeinas Ostinas grāmatai "Lepnums un aizspriedumi". Par šo lomu Fērts tika nominēts BAFTA televīzijas balvai. 2010. gadā K. Fērts tika pirmoreiz nominēts Amerikas Kinoakadēmijas balvai par lomu filmā "Vientuļais vīrs" (2009), par šo lomu viņš saņēma BAFTA kino balvu. 2011. gadā viņš saņēma Amerikas Kinoakadēmijas balvu kā labākais aktieris par lomu filmā "Karaļa runa" (2010), par šo lomu viņš ir saņēmis arī BAFTA kino balvu, Zelta globusa balvu un Ekrāna aktieru ģildes balvu. 2011. gadā Fērts ieguva zvaigzni Holivudas slavas alejā.