Pīters Roberts Rensenbrinks (nīderlandiešu: Pieter Robert Rensenbrink; dzimis 1947. gada 3. jūlijā Amsterdamā, miris 2020. gada 24. janvārī) bija Nīderlandes futbolists un Nīderlandes futbola izlases dalībnieks, kas sasniedza divu Pasaules kausa finālus 1974 un 1978. gadā. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Dzimis Amsterdamā, viņš karjeru sāka vietāja amatieru klubā "DWS", pirms 1969. gadā pārcēlās uz Beļģijas klubu Club Brugge. No 1971. līdz 1980. gadam viņš spēlēja Briseles "Anderlecht", kur guva savus lielākos sasniegumus klubu karjerā, uzvarot Kausu ieguvēju kausā 1976. un 1978. gadā (1977. gadā sasniedzot finālu) kopā ar tautieti Arī Hānu. Rensenbrinks debitēja Nīderlandes izlasē 1968. gadā pret Skotijas izlasi, bet turpmāk spēlēja samērā maz, jo par uzbrucēja pozīcijām bija jācīnās ar Johanu Kruifu un Pītu Keizeru. Tomēr Rinuss Mihelss iekļāva viņu sastāvā 1974. gada Pasaules kausam, kas notika Rietumvācijā.