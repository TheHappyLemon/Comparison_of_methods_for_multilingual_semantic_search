Run-DMC bija amerikāņu hiphopa mūzikas grupa no Kvīnsas, Ņujorkā. Tā ir viena no visietekmīgākajām hiphopa mūzikas grupām un ir devusi lielu ieguldījumu šī mūzikas stila attīstībā. Grupu 1981. gadā izveidoja Džozefs Simonss (Run), Derils Makdeniels (DMC) un Džeisons Viljams Mizels (Jam-Master Jay). Pirmie grupas ieraksti tika veikti ar Džozefa Simona vecākā brāļa Rasela palīdzību, kurš bija ierakstu kompānijas Def Jam līdzdibinātājs. 1983. gadā Run-DMC izdeva savu pirmo singlu "It's Like That", kas saņēma pozitīvas atsauksmes. 1984. gadā grupa izdeva debijas albumu "Run-D.M.C.". Videoklips kompozīcijai "Rock box" kļuva par pirmo MTV parādīto repa video. Grupas trešajā, 1986. gadā iznākušajā albumā "Raising Hell" tika iekļauta kopā ar rokgrupu Aerosmith ierakstītā kompozīcija Walk This Way, kas nokļuva ceturtajā vietā Billboard Hot 100. Grupa beidza pastāvēt 2002. gadā, pēc tam kad Džeisons Viljams Mizels tika nošauts savā ierakstu studijā Kvīnsā. 2009. gadā grupa tika uzņemta Rokenrola slavas zālē, bet 2016. gadā saņēma Grammy balvu par mūža ieguldījumu mūzikā.