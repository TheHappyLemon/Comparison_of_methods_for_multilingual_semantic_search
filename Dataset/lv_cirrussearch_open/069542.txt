"Četras istabas" (angļu: Four Rooms) ir 1995. gada ASV antoloģijas melnā kinokomēdija, kuras režisori un scenārija autori ir Elisone Andersa, Aleksandrs Rokvels, Roberts Rodrigess un Kventins Tarantīno. Filmā galvenās lomas atveido Tims Rots, Antonio Banderass, Dženifere Bīlsa, Pols Kalderons, Semija Deivisa, Valērija Golino, Madonna, Deivids Provals, Aiona Skaja, Kventins Tarantīno, Lili Teilore, Marisa Tomeja un Temlina Tomita. Filmas darbība norisinās kādā Losandželosas viesnīcā Vecgada vakarā un stāsta par izsūtāmo zēnu Tedu (Rots), kurš savā pirmajā darba dienā piedzīvo četras ļoti atšķirīgas tikšanās reizes ar dažādiem viesnīcas klientiem. Filmas "Četras istabas" pirmizrāde notika 1995. gada 25. decembrī un to izplatīja Miramax Films. Filma saņēma atšķirīgus kritiķu vērtējumus, slavējot Rodrigesa un Tarantīno segmentus, bet kritizējot Andersas un Rokvela. Par savu tēlojumu Madonna saņēma Zelta avenes balvu kā sliktākā otrā plāna aktrise. Tīmekļa vietnē Rotten Tomatoes filmai ir 13% vērtējums.