Džons Zorns (angļu: John Zorn, dzimis Ņujorkā, 1953. gada 2. septembrī) ir amerikāņu avangarda komponists, orķestra koordinators, ierakstu producents, saksofonists un multiinstrumentālists. Zorns savas karjeras laikā ir piedalījies kopā vairāku simtu albumu ierakstīšanā. Viņš ir sacerējis ļoti dažādu žanru mūziku, dažkārt pat viena skaņdarba ietvaros, bet vislabāk Zorns ir pazīstams pēc savas darbošanās avangarda džezā, improvizētajā un laikmetīgajā mūzikā. Zorns ir vadījis pankdžeza grupu Naked City un džeza kvartetu Masada, rakstījis koncertmūziku klasiskās mūzikas ansambļiem, tāpat producējis mūziku dokumentālajām un mākslas filmām.