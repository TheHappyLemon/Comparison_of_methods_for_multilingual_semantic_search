Kevins Maikls Rads (angļu: Kevin Michael Rudd, dzimis 1957. gada 21. septembrī) ir austrāliešu politiķis. Viņš bija 26. Austrālijas premjerministrs no 2007. līdz 2010. gadam un 2013. gadā, kā arī Austrālijas ārlietu ministrs. K. Rads pārstāv Austrālijas leiboristu partiju un ir Pārstāvju palātas loceklis kopš 1998. gada. Viņš leiboristiem pievienojās 15 gadu vecumā. 1998. gadā K. Rads tika ievēlēts parlamentā un 2001. gadā tika izvirzīts leiboristu partijas vadības galvgalī. Pēc pieciem gadiem viņš kļuva par partijas līderi un opozīcijas līderi. Leiboristi uzvarēja 2007. gada novembrī notikušajās federālajās vēlēšanās ar iegūtajām 83 deputātu vietām (par 23 vietām vairāk nekā iepriekšējās vēlēšanās). Kļūdams par Austrālijas premjerministru, viņš kļuva par Austrālijas pārstāvi G20. Viņš premjerministra darbu sāka ar Kioto protokola parakstīšanu. Būdams premjerministra amatā, Rads bija vienīgais Rietumu pasaules valsts vadītājs, kurš brīvi pārvalda ķīniešu valodu . Leiboristu partija ilgu laiku pēc K. Rada kļūšanas par premjerministru izbaudīja lielu popularitāti vēlēšanu aptaujās, kas notika starp 2007. un 2010. gada vēlēšanām. Viņu premjerministra amatā nomainīja Džūlija Gilarde. No 2010. gada 14. septembra līdz 2012. gada 22. februārim viņš bija Austrālijas ārlietu ministrs. 2013. gadā no 27. jūnija līdz 18. septembrim atkārtoti bija Austrālijas premjerministrs.