Ēriks Patriks Kleptons (angļu: Eric Patrick Clapton; dzimis 1945. gada 30. martā Riplejā, Anglijā) ir angļu ģitārists, vokālists, dziesmu autors un Crossroads dibinātājs. Ē. Kleptons ir vienīgais trīs reizes Rokenrola slavas zālē iekļuvušais mūziķis: vienu reizi kā solists, abas pārējās reizes kā grupu The Yardbirds un Cream dalībnieks. 2003. gadā žurnāls Rolling Stone atzina Ē. Kleptonu par ceturto visu laiku labāko ģitāristu pasaulē. 1994. gadā viņš tika apbalvots ar Britu Karalistes orderi par savu darbību mūzikas jomā. 2006. gadā kā grupas Cream dalībnieks viņš tika apbalvots ar Grammy mūža ieguldījuma balvu. Ē. Kleptona veiksmīgākais soloalbums ir From the Cradle, kurš tika izdots 1994. gada 13. septembrī. Albums tika sertificēts ASV ar trīskāršo multiplatīna disku, Francijā tas tika sertificēts ar divkāršo zelta disku. Kopumā ir izdevis 20 solo studijas albumus, 37 albumus ar citām grupām. Tāpat viņš izdeva 26 solosinglus un 39 singlus, kas tika ierakstīti ar citām grupām.