2019. gada Latvijas Valsts prezidenta vēlēšanas notika 2019. gada 29. maijā, kad 13. Saeima par Valsts prezidentu ievēlēja Egilu Levitu. Valsts prezidenta ievēlēšanas likuma 6. pants paredz, ka kārtējām Valsts prezidenta vēlēšanām Saeimas Prezidijs sasauc Saeimas sēdi ne agrāk kā 40 dienas un ne vēlāk kā 30 dienas pirms esošā Valsts prezidenta pilnvaru laika beigām. Iepriekšējais Valsts prezidents Raimonds Vējonis amatā oficiāli stājās 2015. gada 8. jūlijā. Vējonis 2019. gada 7. maijā paziņoja par nekandidēšanu uz otro termiņu Valsts prezidenta amatā. Līdz ar 2018. gada 4. oktobrī Satversmē veiktajiem grozījumiem pirmoreiz Valsts prezidentu ievēlēja atklātā balsojumā.