The Walking Dead (pazīstama arī ar nosaukumu The Walking Dead: The Game vēlāk — The Walking Dead: Season One) ir epizodiska datorspēle, kas balstīta uz Roberta Kirkmena tāda paša nosaukuma komiksu sērijas, un izdota PC, PlayStation 3, Xbox 360, Mac OS X un IOS. Spēli izstrādāja un izdeva Telltale Games. Spēles izdošana bija paredzēta 2011. gada pēdējos mēnešos, bet izstrādes procesa problēmu dēļ spēles izdošanu atlika uz 2012. gada sākumu. Sākotnēji ieplānots, ka spēle sastāvēs no piecām epizodēm, tomēr vēlāk pieņemts lēmums izdot arī sesto papildepizodi. Pirmā epizode izdota 2012. gada 25. aprīlī visām platformām izņemot iOS versiju, savukārt pēdējo epizodi izdeva 2013. gada 3. jūlijā. Kirkmens teica, ka atšķirībā no tipiskas zombiju spēles, kā, piemēram, Left 4 Dead, tā vairāk ir fokusēta uz varoņu rakstura īpašībām, viņu emocijām un mijiedarbību, nevis pašu spēles darbību. Pateicoties labiem kritiķu vērtējumiem un lielam pārdošanu skaitam Telltale Games izdeva vairākus spēles turpinājumus: The Walking Dead: Season Two (2013—2014), The Walking Dead: A New Frontier (2016—2017) un The Walking Dead: The Final Season (2018—2019).