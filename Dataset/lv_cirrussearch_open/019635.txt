Velsas Prinča rags (angļu: Cape Prince of Wales) ir klinšains zemesrags ASV piederošajā Aļaskas pavalstī, Ziemeļamerikas kontinenta galējais rietumu punkts. Izvietojies Sūarda pussalas galā Beringa šauruma austrumu krastā. No Eirāzijas kontinenta galējā austrumu punkta Dežņova raga to šķir 86 km. Zemesraga vietējo eskimosu nosaukums bija Nihta. 1728. gadā Vituss Berings to nodēvēja par Gvozdeva ragu (мыс Гвоздева) par godu ekspedīcijas ģeodēzistam Mihailam Gvozdevam, bet 1778. gadā angļu jūrasbraucējs Džeimss Kuks to nodēvēja Lielbritānijas troņmantnieka vārdā.