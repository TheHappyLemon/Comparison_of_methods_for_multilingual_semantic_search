Berlīnes televīzijas tornis (vācu: Berliner Fernsehturm) ir televīzijas tornis, kas atrodas Berlīnē, Vācijā. Torņa augstums ir 368,03 metri, bet skatu laukums atrodas 203 metru augstumā. Tas ir augstākais tornis Vācijā, otrais augstākais televīzijas tornis Eiropas Savienībā aiz Rīgas radio un televīzijas torņa un ceturtais augstākais televīzijas tornis Eiropā. Torņa celtniecību uzsāka 1964. gadā un pabeidza 1969. gadā. Torņa sākotnējais augstums bija 365 metri, bet pēc antenas modernizācijas 1997. gadā, torņa augstums palielinājās līdz 368,03 metriem. Televīzijas tornis ir viens no Berlīnes pazīstamākajiem simboliem un ir populārs tūristu galamērķis. Gaišā dienas laikā no skatu platformas redzamība var sasniegt pat 42 kilometrus. Torņa lodē atrodas skatu laukums un restorāns. Restorāns atrodas 207 metru augstumā un restorāna rotācija veic vienu pilnu apgriezienu 30 minūšu laikā.