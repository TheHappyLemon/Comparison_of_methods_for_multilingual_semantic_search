"Tievais vīrs" (angļu: The Thin Man) ir 1934. gada ASV kriminālkomēdija, kuras režisors ir V. S. Van Daiks. Filmā galvenās lomas atveido Viljams Pauels, Mirna Loja, Morīna O'Salivana, Nets Pendletons un Minna Gombela. Filma balstīta uz tāda paša nosaukuma Dešila Hemeta 1934. gada romānu. Filma stāsta par bijušo detektīvu Niku un viņa sievu Noru, kuri sava prieka pēc sāk izmeklēt slepkavību. Filmas "Tievais vīrs" pirmizrāde notika 1934. gada 25. maijā. Šī ir pirmā no piecām filmām, kurā Pauels un Loja attēlo Niku un Noru Čārlzus. Filma bija gan komerciāli veiksmīga, gan ieguva pozitīvas kritiķu atsauksmes un saņēma četras nominācijas Amerikas Kinoakadēmijas balvai kategorijās "Labākā filma", "Labākais aktieris galvenajā lomā" (Pauels), "Labākais režisors" un "Labākais adaptētais scenārijs". 1997. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Tīmekļa vietnē Rotten Tomatoes filmai ir 98% vērtējums.