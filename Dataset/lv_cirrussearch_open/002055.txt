Lēna Meiere-Landruta (vācu: Lena Meyer-Landrut; dzimusi 1991. gada 23. maijā Hannoverē, Vācijā), plašāk pazīstama kā Lēna, ir vācu dziedātāja. Viņa uzvarēja 2010. gada Eirovīzijas dziesmu konkursā, pārstāvot Vāciju ar dziesmu "Satellite". Par Vācijas pārstāvi 2010. gada Eirovīzijā Lēna tika izvēlēta speciālā konkursā "Mūsu zvaigzne Oslo" (vācu: Unser Star für Oslo), kurā piedalījās 4500 dalībnieki. Ar trim dziesmām no nacionālās atlases fināla ("Satellite", "Bee", "Love Me") viņa vienlaikus ierindojās Vācijas topa pirmajā pieciniekā. Singls "Satellite" debitēja topa pirmajā vietā, vēlāk tiekot sertificēts kā platīns. 2010. gada 7. maijā viņa izdeva savu debijas studijas albumu My Cassette Player. Mūziķe piedalījās arī 2011. gada Eirovīzijas dziesmu konkursā Diseldorfā ar dziesmu "Taken by a Stranger", kur ieguva 10. vietu ar 107 punktiem.