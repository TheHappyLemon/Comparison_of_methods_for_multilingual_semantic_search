Šis raksts ir par Romas imperatoru. Par citām jēdziena Adriāns nozīmēm skatīt nozīmju atdalīšanas lapu. Adriāns jeb Adrians, pilnā vārdā Publijs Elijs Trajāns Adriāns (latīņu: Publius Aelius Traianus Hadrianus; dzimis 76. gada 24. janvārī, miris 138. gada 10. jūlijā) bija Romas imperators (117-138), trešais no t. s. "pieciem labajiem imperatoriem". Dzimis Italikā (Italica), mūsdienu Seviļas pievārtē. Viņa tēvs bija senators un imperatora Trajāna brālēns. Militārā ziņā Adriāna valdīšanas laiks bija relatīvi mierīgs, tika pamesti vairāki Trajāna laika iekarojumi Mezopotāmijā. Taču daudz pūļu prasīja Bar Kohbas sacelšanās apspiešana, pēc kuras tika nopostīta Jeruzaleme. Tajā pašā laikā Adrians ļoti daudz laika pavadīja ceļojumos pa impēriju kopā ar karavīriem un ierēdņiem, un ikdienā valkāja militāru tērpu. Galveno vērību imperators veltīja valsts ekonomikai, tika uzbūvētas daudzas celtnes — teātri, termas un bibliotēkas. Adriāns nocietināja impērijas ziemeļu robežas izbūvējot nocietinājumu sistēmas — limes. Īpaši ievērojama ir viņa laikā uzbūvētā nocietinājumu sistēma Britānijā — Adriāna valnis. Apceļoja praktiski visas impērijas provinces. Būdams liels Grieķijas un tās kultūras cienītājs, vēlējās padarīt Atēnas par visas impērijas kultūras centru, tāpēc izvērsa plašu celtniecību arī tur.