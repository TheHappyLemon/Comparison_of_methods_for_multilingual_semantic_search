Džons Gransfelds (John Mace Grunsfeld, dzimis 1958. gada 10. oktobrī) ir ASV fiziķis, bijušais NASA kosmonauts. Gransfelda pirmais kosmiskais lidojums notika 1995. gada martā misijā STS-67/Astro-2, kuras laikā tika veikti novērojumi ar ultravioleto teleskopu. Otro lidojumu viņš veica 1997. gada janvārī misijā STS-81, kuras laikā Atlantis veica lidojumu uz Krievijas orbitālo staciju Mir. Trešo lidojumu viņš veica 1999. gada martā misijā STS-103, kuras laikā tika veikti Habla teleskopa remonta un apkopes darbi. Ceturto lidojumu viņš veica 2002. gada martā Habla teleskopa remonta misijā STS-109. Piekto lidojumu viņš veica 2009. gada maijā Habla teleskopa remonta misijā STS-125. Džons Gransfelds atstāja NASA 2009. gada decembrī. Pēc tam viņš Baltimorā pildīja Kosmosa teleskopa zinātnes institūta (Space Telescope Science Institute) direktora vietnieka amatu. 2012. gadā Gransfelds atgriezās NASA, kļūstot par aģentūras zinātnes misiju direktorāta vadītāju. 2016. gada 5. aprīlī viņš paziņoja, ka 30. aprīlī atstās NASA.