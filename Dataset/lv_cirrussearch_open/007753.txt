58. Starptautiskais Eirovīzijas dziesmu konkurss (angļu: Eurovision Song Contest 2013; franču: Concours Eurovision de la chanson 2013; zviedru: Eurovisionsschlagerfestivalen 2013) norisinājās Malmes arēnā, Malmē, Zviedrijā, 2013. gada 14., 16. un 18. maijā. Zviedrija izcīnīja tiesības rīkot konkursu pēc Lorīnas uzvaras 2012. gada konkursā. Konkursā uzvarēja Dānijas pārstāve Emmelija de Foresta ar dziesmu Only Teardrops. Konkursā dalību bija apstiprinājušas 39 valstis, tai skaitā Armēnija, kas pēdējoreiz piedalījās 2011. gadā. Dalību atsauca Bosnija un Hercegovina, Portugāle, Slovākija un Turcija.