Haleja komēta (oficiālais apzīmējums 1P/Halley) ir periodiskā komēta, kuru var redzēt ik pēc 75 — 76 gadiem. Komēta nosaukta angļu astronoma Edmonda Haleja vārdā. Tā ir ievērojamākā periodiskā komēta. Lai gan ik gadsimtu var redzēt arī spožākas neperiodiskās komētas, Haleja komēta ir vienīgā periodiskā komēta, kuru var brīvi redzēt ar neapbruņotu aci un vienīgā ar neapbruņotu aci redzamā komēta, kura var atgriezties otrreiz cilvēka mūžā. Pēdējoreiz tā Saulei bija pietuvojusies 1986. gada 9. februārī. Nākamais perihēlijs sagaidāms 2061. gada 28. jūlijā.