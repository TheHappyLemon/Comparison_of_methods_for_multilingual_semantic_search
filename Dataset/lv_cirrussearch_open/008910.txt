Henrijs Luiss "Lū" Gērigs (angļu: Henry Louis "Lou" Gehrig; dzimis 1903. gada 19. jūnijā Ņujorkā, ASV; miris 1941. gada 2. jūnijā Ņujorkā, ASV) bija amerikāņu beisbolists, spēlēja pirmās bāzes spēlētāja pozīcijā. Visu karjeru aizvadīja MLB klubā Ņujorkas "Yankees". L. Gērigs uzstādīja vairākus augstākās līgas rekordus. 1939. gadā pēc karjeras beigām viņš tika uzņemts Nacionālajā beisbola slavas zālē. 1939. gadā Lū Gērigam tika diagnosticēta smaga slimība — amiotrofā laterālā skleroze —, no kuras viņš mira pēc 2 gadiem. ASV šo reto slimību joprojām dēvē par Lū Gēriga slimību. 1969. gadā L. Gērigs tika atzīts par visu laiku labāko pirmās bāzes spēlētāju Baseball Writers' Association vērtējumā un 1999. gadā tika iekļauts MLB gadsimta simboliskajā izlasē. 1942. gadā iznāca veltījums Gērigam — filma The Pride of the Yankees —, kurā viņu attēloja Gērijs Kūpers.