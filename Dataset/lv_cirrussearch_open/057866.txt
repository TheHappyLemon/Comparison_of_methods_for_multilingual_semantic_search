Dživans Gasparjans (armēņu: Ջիվան Գասպարյան; dzimis 1928. gada 12. oktobrī, miris 2021. gada 6. jūlijā) bija armēņu mūziķis, duduka spēles meistars un komponists. Armēnijas PSR tautas mākslinieks (1978). Erevānas Komitas valsts konservatorijas profesors. Sniedza koncertus visā pasaulē. Dzīvoja un strādāja Erevānā. Viņa spēlētās duduka skaņas dzirdamas arī tādās Holivudas filmās kā "Gladiators", "Krauklis" un citās. Viņš sadarbojies ar tādiem mūziķiem kā Sting, Seržs Tankjans (System of a Down), Pīters Geibriels, Laionels Ričijs, Braiens Mejs, Boriss Grebenščikovs un citiem. 2006. gadā viņš tika nominēts Grammy balvai par albumu Endless Vision kā labāko tradicionālās pasaules mūzikas albumu. Gasparjans vairākkārt uzstājies arī Latvijā.