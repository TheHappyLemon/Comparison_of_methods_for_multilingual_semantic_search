Džordžs Enteils (angļu: George Antheil; dzimis 1900. gada 8. jūlijā, miris 1959. gada 12. februārī) bija amerikāņu komponists, pianists, rakstnieks un izgudrotājs. Viņa slavenākais darbs ir 1920. gadu vidū sarakstītais skaņdarbs "Mehāniskais balets" (Ballet Mécanique). Enteils karjeras sākumā pārsvarā darbojās Eiropā, jo tur komponists saņēma vislielāko kritiķu atzinību. Pēc tam, kad Enteils 1936. gadā atgriezās ASV, viņš uzsāka komponēt filmu skaņu celiņus. Enteilam bija arī dažādas citas intereses un sasniegumi: viņš sacerēja daiļliteratūru, nodarbojās ar sieviešu endokrinoloģijas pētniecību un kopā ar aktrisi Hediju Lamarru patentēja ar FHSS metodi darbināmu torpēdu vadības sistēmu.