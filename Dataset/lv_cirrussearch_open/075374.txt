Holodomors (ukraiņu: голодомóр — 'bada nāve') ir padomju varas 1932. un 1933. gadā mākslīgi izraisīts bads Ukrainas PSR un ukraiņu apdzīvotajā Kubaņas novadā, kurā nomira vairāki miljoni cilvēku. Holodomoru uzskata par vienu no lielākajām katastrofām Ukrainas vēsturē un bezprecedenta situāciju, kad miera laikā gāja bojā miljoniem ukraiņu. Aptuveno upuru skaitu Ukrainas PSR lēš no 2,2 miljoniem līdz 10 miljoniem.