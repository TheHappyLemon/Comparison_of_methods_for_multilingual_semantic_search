Džeimss Randi (angļu: James Randi; dzimis Rendels Džeimss Hemiltons Cvinge (angļu: Randall James Hamilton Zwinge), 1928. gada 7. augusts — 2020. gada 20. oktobris) bija kanādiešu izcelsmes amerikāņu iluzionists un zinātniskais skeptiķis, kurš īpaši pievērsās paranormāliem un pseidozinātniskiem apgalvojumiem. Randi bija līdzdibinātājs organizācijai Committee for Skeptical Inquiry (CSI) un dibinātājs savā vārdā nosauktam izglītības fondam (James Randi Educational Foundation, JREF). Savu karjeru viņš uzsāka kā iluzionists ar skatuves vārdu The Amazing Randi un vēlāk veltīja lielāko daļu sava laika paranormālu, okultu un pārdabisku apgalvojumu izpētei, nicinoši saucot tos par woo-woo. Randi ar iluzionismu beidza nodarboties 60 gadu vecumā un darbību JREF pārtrauca 87 gadu vecumā. Lai arī bieži saukts par "atmaskotāju", Randi ir izteicies, ka viņam nepatīk šīs apzīmējums un pats sevi izvēlas saukt par "izmeklētāju". Randi ir rakstījis par paranormāliem fenomeniem, skepticismu un maģijas vēsturi. Viņš ir bijis biežs viesis raidījumos The Tonight Show Starring Johnny Carson un televīzijas programmā Penn & Teller: Bullshit! Pirms Randi pensionēšanās JREF sponsorēja "Viena miljona dolāru paranormālo izaicinājumu", kurā tika piedāvāta miljons dolāru balva pretendentiem, kas spētu demonstrēt pierādījumus paranormālu, pārdabisku vai okultu spēju vai notikumu pastāvēšanai kontrolētos apstākļos, par ko vienojušās abas iesaistītās puses. Šis izaicinājums oficiāli tika slēgts 2015. gadā bez neviena prēmijas saņēmēja. Fonds turpina piešķirt finansējumu bezpeļņas organizācijām, kas veicina kritisko domāšanu un faktos balstītu pasaules uztveri. Miris 2020. gada 20. oktobrī savās mājās Planteišonā, Floridā, 92 gadu vecumā.