Tiagu Emilianu da Silva (portugāļu: Thiago Emiliano da Silva; dzimis 1984. gada 22. septembrī) ir brazīliešu futbolists, spēlē aizsarga pozīcijā, Brazīlijas futbola izlases dalībnieks. Kopš 2020. gada Silva pārstāv Anglijas Premjerlīgas klubu Chelsea F.C.. Profesionāļa karjeru sācis 2004. gadā Juventude klubā, lielu daļu karjeras aizvadījis Eiropas klubos (Francija, Itālija). Brazīlijas kluba Fluminense sastāvā 2007. gadā izcīnījis Brazīlijas kausu, Itālijas kluba Milan sastāvā kļuvis par Itālijas čempionu, tāpat izcīnījis Francijas čempiontitulu Parīzes "Saint-Germain" sastāvā. Brazīlijas izlasi pārstāv kopš 2008. gada. Tās sastāvā uzvarējis 2013. gada FIFA Konfederāciju kausā, spēlējis 2010. gada Pasaules kausa izcīņā. Brazīlijas Olimpiskās izlases sastāvā izcīnījis sudrabu 2012. gada vasaras olimpiskajās spēlēs un bronzu 2008. gada vasaras olimpiskajās spēlēs.