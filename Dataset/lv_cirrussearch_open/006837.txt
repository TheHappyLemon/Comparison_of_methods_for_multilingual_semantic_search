Gaujiena ir apdzīvota vieta Smiltenes novada Gaujienas pagastā, pagasta centrs. Izvietojusies Gaujas labajā krastā pie autoceļa P23 40 km no novada centra Smiltenes, 25 km no tuvākās pilsētas Apes un 159 km no Rīgas. Gaujienā atrodas pagasta administrācija, pamatskola, mūzikas un mākslas skola, bērnudārzs, pasts, Jāzepa Vītola memoriālais muzejs „Anniņas“. Vēstures un dabas pieminekļi ir Gaujienas viduslaiku pils drupas, muižas pils ar parku un Alkšņupes sausgultne un karsta kritenes.