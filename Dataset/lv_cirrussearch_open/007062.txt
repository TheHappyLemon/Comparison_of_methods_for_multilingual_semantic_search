KySat-1 bija CubeSat klases pikopavadonis, kas izgatavots Kentuki universitāšu organizācijā Kentucky Space. Tas tika zaudēts 2011. gada 4. martā, kad nesējraķete Taurus XL cieta avāriju. Pavadonis bija gatavots kā studentu pētniecības projekts. Kosmiskais aparāts bija kuba formas (10 × 10 × 11,35 cm) aparāts ar masu 1 kg. Pavadoņa elektroenerģiju nodrošinātu saules baterijas, kas izvietotas uz sānu malām. Orbītā tas raidītu radioamatieru frekvencē (436,79 MHz lejupvirzienā un 145,85 MHz augšupvirzienā), ļaujot sakaru seansus realizēt ar standarta radioamatieru aparatūru. Pavadonī iebūvēts arī S joslas (2,4 GHz) radioraidītājs, kas spētu uz zemi nosūtīt foto attēlus no borta ciparu kameras. KySat-1 tika izgatavots NASA izglītības programmas Educational Launch of Nanosatellite (ELaNA) ietvaros, kurā bija paredzēts palaist trīs nanopavadoņus kā sekundāro kravu Taurus XL raķetes startā ar klimata pētniecības pavadoni Glory. NASA ELaNA vajadzībām bija adaptējusi pikopavadoņu izvērsēju Poly-Picosatellite Orbital Deployer (PPOD), kuru bija izstrādājusi Kalifornijas politehniskā valsts universitāte sadarbībā ar Senfordas universitāti un agrāk jau bija lidojis vairākos raķešu startos. Citi sekundārās kravas pavadoņi bija Kolorado universitātes Hermes un Montānas valsts universitāte Explorer-1 [Prime]. Raķete startēja 04.03.2011. 10:09:43 UTC. Taurus XL pirmās trīs pakāpes darbojās kā plānots, bet derīgās kravas plūsmvirzis (raķetes konuss) neatvērās 2 minūtes 58 sekundes pēc starta. Tā kā plūsmvirzis nebija atdalījies, tad raķešbloks ar pavadoņiem bija pārāk smags, lai sasniegtu orbītu, un tas beigās iekrita Klusā okeāna dienvidu daļā.