Ekspozīcija fotogrāfijā ir kopējs gaismas daudzums, kurš nonāk uz fotoattēlu reģistrējošas virsmas (foto filmu vai fotokameras sensoru) fotoattēla uzņemšanas laikā. Ekspozīcija tiek mērīta luksos sekundē (lux/s), un to var izrēķināt ar ekspozīcijas vērtības (EV) un kadra laukuma apgaismojuma noteiktajā vietā. Fotogrāfijas praksē ekspozīcija ir fotokameras slēdža ātruma un apertūras (diafragmas) atvēruma kombinācija, lai iegūtu "normāli" eksponētu fotoattēlu. Bieži vien fotogrāfiskajā žargonā angļu valodā par ekspozīciju sauc vienu slēdža darbības ciklu. Piemēram, "gara ekspozīcija" nozīmē ilgstošu slēdža darbības laiku atvērtā stāvoklī, pietiekamu, lai notvertu nepieciešamo gaismas daudzumu zemā apgaismojumā, savukārt "multiekspozīcija" ir vairāku īsu slēdža darbības ciklu sērija, veidojot vairāku fotogrāfiju uzņemšanu uz viena attēla nesēja (vienā kadrā). Ja fotofilmas jutība ir abos gadījumos vienāda, tad kopējā fotometriskā ekspozīcija (H) abos gadījumos ir līdzīga. Atsevišķos gadījumos, izmantojot ilgstošus slēdža darbības laikus, ir nepieciešama slēdža laika korekcija. Tas ir izskaidrojams ar atsevišķu gaismas jutīgajā slānī esošu sastāvdaļu fotoķīmiskā sastāva īpatnībām. Veicot specifisku sižetu fotografēšanu, var būt nepieciešama arī ekspozīcijas kompensācija.