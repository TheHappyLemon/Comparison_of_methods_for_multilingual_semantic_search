"Brīnišķais prāts" (angļu: A Beautiful Mind) ir 2001. gada amerikāņu drāma, kuras režisors ir Rons Hauards. Filmas sižets balstīts uz tāda paša nosaukuma Pulicera balvai nominēto 1998. gada Silvijas Nasaras grāmatu, kuras pamatā ņemts Nobela prēmijas laureāta ekonomikā Džona Neša dzīvesstāsts. Lomas filmā atveido Rasels Krovs, Eds Heriss, Dženifere Konelija, Pols Betanijs un Kristofers Plamers. Filma ieguva četras Amerikas Kinoakadēmijas balvas 2002. gadā, tai skaitā tā tika atzīta par gada labāko filmu. Filmas pirmizrāde notika 2001. gada 21. decembrī. Tā saņēma galvenokārt pozitīvu kritiķu vērtējumu.