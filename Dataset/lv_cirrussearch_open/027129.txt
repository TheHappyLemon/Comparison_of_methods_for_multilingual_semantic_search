Lielie zilenīši, lielo zilenīšu ģints (Phengaris) ir zeltainīšu dzimtas (Lycaenidae) ģints, kas pieder pie zilenīšu apakšdzimtas (Polyommatinae). Mūsdienās šajā ģintī saskaņā ar jaunākajiem ģenētiskajiem pētījumiem ir iekļautas arī kādreizējās tauriņu ģints Maculinea sugas. Grupas bāzes suga ir drudzeņu zilenītis (Phengaris alcon). Visjaunākā suga ģintī ir Juņnaņas zilenītis (Phengaris xiushani), kas tika atklāts 2010. gadā un kas ir endēma Juņnaņas provinces Ķīnā tauriņu suga. Kopumā lielo zilenīšu sugas ir izplatītas visā Eirāzijā. Šīs sugas pārziemo kāpuru stadijā skudru pūžņos, pārziemošanai parasti izvēloties Myrmica un Aphaenogaste ģinšu dzēlējskudru pūžņus. Katrai zilenīšu sugai atbilst sava galvenā skudru suga, kuras pūznī parazitē tauriņu kāpuri, lai arī var nokļūt citu skudru sugu pūžņos. Lai noteiktu sugu, zilenīšiem parasti ir jāskatās abas spārnu puses un visdrošāk sugu var noteikt pēc spārna apakšpuses.