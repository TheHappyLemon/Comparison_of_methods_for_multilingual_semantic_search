Aleks Giness (angļu: Alec Guinness; dzimis 1914. gada 2. aprīlī, miris 2000. gada 5. augustā) bija angļu aktieris. Karjeru sācis kā teātra aktieris. Karjeru kino sācis ar lomām melnās komēdijas filmu sērijā Ealing Comedies, tai skaitā filmās "Nāvi večiņai" (The Ladykillers, 1955) un Kind Hearts and Coronets (1949), kur attēloja astoņus dažādus tēlus. Filmējies sešās Deivida Līna režisētajās filmās: Herberta Poketa loma filmā "Lielās cerības" (Great Expectations, 1946), Feidžina loma filmā "Olivers Tvists" (Oliver Twist; 1948), pulkveža Nikolsona loma filmā "Tilts pār Kvai upi" (1957), prinča Faisala loma filmā "Arābijas Lorenss" (1962), Jevgrāfa loma filmā "Doktors Živago" (Doctor Zhivago; 1965) un profesora Godbola loma filmā "Ceļš uz Indiju" (A Passage to India; 1984). Tāpat pazīstams ar Obi Van Kenobi lomu Džordža Lūkasa oriģinālajā "Zvaigžņu karu" triloģijā. Par lomu filmā "Tilts pār Kvai upi" saņēma Amerikas Kinoakadēmijas balvu kā labākais aktieris, BAFTA kino balvu, Zelta globusa balvu. Vairākas reizes ticis nominēts Amerikas Kinoakadēmijas balvai un Zelta globusam. 1988. gadā apbalvots Berlīnes starptautiskajā kinofestivālā ar goda "Zelta lāča" balvu par mūža ieguldījumu. 1996. gadā ieguva Eiropas Kino balvu par mūža ieguldījumu.