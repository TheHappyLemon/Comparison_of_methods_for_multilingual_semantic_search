Šeremetjevas starptautiskā lidosta (krievu: Международный аэропорт Шереметьево) ir starptautiska lidosta Krievijā, kas apkalpo valsts galvaspilsētu Maskavu. Izvietojusies Maskavas ziemeļrietumu pierobežā Maskavas apgabala Himku municipālajā apriņķī 9 km no MKAD. Tā ir bāzes lidosta aviosabiedrībai Aeroflot un ir lielākā Krievijas lidosta pēc pasažieru plūsmas. Lidostai ir divi paralēli skrejceļi, četri pasažieru termināļi un kravas terminālis. Lidlauks sākotnēji izbūvēts 1953.—1957. gadā kā kā galvenais PSRS gaisa spēku lidlauks. Nosaukumu ieguvis no netālā Šeremetjevskas (Шереметьевский) ciemata un tāda paša nosaukuma dzelzceļa stacijas (mūsdienās Dolgoprudnijas pilsētas daļa). 1959. gadā lidlauks nodots civilajai aviācijai. 1960. gadā no lidostas veikts pirmai starptautiskais lidojums uz Šēnefeldes lidostu Austrumvācijā. 1964. gadā nodots ekspluatācijā jauns lidostas terminālis Šeremetjevo-1 lidlauka ziemeļu pusē (mūsdienās — rekonstruējamais B terminālis). 1980. gadā nodots ekspluatācijā jauns terminālis Šeremetjevo-2 lidlauka dienvidu pusē, uz kuru pārcelti starptautiskie reisi (mūsdienās — F terminālis). No termināļa Šeremetjevo-1 tika veikti iekšzemes reisi PSRS rietumu virzienos, tajā skaitā uz Rīgu. 2017. gadā pasažieru skaits Šeremetjevas lidostā pārsniedza 40 000 000, iekļaujoties starp 20 noslogotākajām lidostām Eiropā.