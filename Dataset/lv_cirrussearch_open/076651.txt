Pandas (Ailuropoda) ir viena no lāču dzimtas (Ursidae) ģintīm. Ģintī ir 5 sugas, no kurām tikai viena dzīvo mūsdienās - lielā panda (Ailuropoda melanoleuca). Pārējās sugas ir izmirušas jau pleistocēnā. Lai arī pandas pieder pie plēsēju kārtas (Carnivora), tās pamatā ir veģetārietes un pārtiek no bambusiem. Pandu ģints attīstījās no Ailurarctos, kas dzīvoja vēlajā miocēnā pirms 8 miljoniem gadu.