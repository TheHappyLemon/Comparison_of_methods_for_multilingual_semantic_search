Stevans Jovetičs (serbu: Cтeвaн Joвeтић; dzimis 1989. gada 2. novembrī Podgoricā (tolaik saukta par Titogradu) ir Melnkalnes futbola uzbrucējs, kas kopš 2023. gada pārstāv Grieķijas Superlīgas klubu Olympiacos un Melnkalnes izlasi. Pārsvarā spēlē kā otrais uzbrucējs, lai gan var spēlēt arī kā uzbrūkošais pussargs vai malējais pussargs vai uzbrucējs. Jovetičs ir zināms ar savām bumbas kontroles un tehnikas spējām, kā arī kreativitāti. Belgradas "Partizan" sastāvā Jovetičs debitēja 2006. gada 9. aprīlī 16 gadu vecumā līgas spēlē pret FK Voždovac. 2008. gada janvārī, 17 gadu, 10 mēnešu un 21 dienu vecumā tika iecelts par "Partizan" kapteini. 2008. gada 10. maijā viņu par 8 miljoniem eiro iegādājās Itālijas A sērijas klubs ACF Fiorentina. Pirmos vārtus Fiorentina sastāvā viņš guva 2009. gada 5. aprīlī pret Bergamo "Atalanta". 2013. gada 19. jūlijā Jovetičs 22 miljonus eiro vērtā darījumā pārcēlās uz Anglijas futbola Premjerlīgas klubu Mančestras "City". Viņš izvēlējās spēlēt ar 35. numuru, jo ar to viņš spēlēja arī "Partizan". Pirmos vārtus premjerlīgā guva 2014. gada 29. janvārī 5—1 uzvarā pār Tottenham Hotspur F.C.. Viņš ir viens no spēlētājiem, kas piedalījās pirmajā Melnkalnes izlases spēlē, 2—1 uzvarā pār Ungāriju. Ir spēlējis arī Melnkalnes U-21 izlasē.