Ians Endrū Roberts Stjuarts (angļu: Ian Andrew Robert Stewart; 1938. gada 18. jūlijs — 1985. gada 12. decembris), pazīstams arī kā Ians Stjuarts, bija skotu mūziķis, taustiņinstrumentālists un viens no grupas The Rolling Stones dibinātājiem. 1989. gadā Stjuarts tika uzņemts Rokenrola slavas zālē. Grupas The Rolling Stones sastāvā mūziķis uzstājās līdz 1963. gadam, kad grupas menedžeris izteica vēlmi, lai Stjuarts vairs nekāpj uz skatuves, ko pamatoja ar to, ka 6 cilvēki grupā esot par daudz, tāpat tam par iemeslu tiek minēta mūziķa neatbilstība grupas dumpīgajam tēlam — viņš bija vecāks par pārējiem grupas dalībniekiem un disciplinētāks. Par spīti tam, Stjuarts turpināja grupā aktīvi darboties, piedalīdamies ierakstos un organizēdams pārbraucienus koncertturneju laikā, līdz 1985. gada nogalē piedzīvoja nāvējošu sirdstrieku. Savā autobiogrāfijā Life Kīts Ričardss par Stjuarta ieguldījumu grupā izteicies: „Ians Stjuarts. Es joprojām strādāju pie viņa. Man The Rolling Stones nozīmē viņa grupu. Bez viņa zināšanām un organizēšanas... mēs nebūtu nekas.“