Pols ir miris (angļu: Paul is dead) ir mūsdienu teika un sazvērestības teorija, saskaņā ar kuru grupas The Beatles mūziķis Pols Makartnijs 1966. gadā gāja bojā un tika aizvietots ar līdzinieku. Leģenda sāka izplatīties 1967. gadā, un guva lielu popularitāti 1969. gadā. Teorijas atbalstītāji meklēja norādes uz Makartnija nāvi grupas The Beatles dziesmu vārdos un albumu noformējumā. Saskaņā ar šo teoriju, Pols Makartnijs gāja bojā autoavārijā 1966. gada 9. novembrī. Atlikušie grupas The Beatles dalībnieki aizvietoja viņu ar Makartnija līdzinieku konkursa uzvarētāju vārdā Viljams Kempbels (angļu: William Campbell) vai Billijs Šīrss (angļu: Billy Shears). Lai informētu fanus, grupa atstāja norādes uz Makartnija nāvi savā mūzikā. Piemēram, teorijas atbalstītāji uzskata, ka albuma Abbey Road vāciņā grupas dalībnieki simbolizē bēru ceremonijas dalībniekus, un Makartnijs simbolizē aizgājēju. Baumas pieklusa 1969. gada novembrī, kad žurnāls Life publicēja interviju ar Makartniju, kurš kopā ar ģimeni bija izolējies Skotijā. 1970. gados šīs leģendas izplatību pētīja sociologi, psihologi un komunikācijas zinātnieki. Makartnijs parodēja šo leģendu sava 1993. gada koncertalbuma Paul Is Live nosaukumā un noformējumā. 2009. gadā žurnāls Time nosauca šo par vienu no pasaules desmit visnoturīgākajām sazvērestības teorijām.