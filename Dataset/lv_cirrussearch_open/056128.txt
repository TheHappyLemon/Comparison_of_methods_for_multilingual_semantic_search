Džastins Pols Terū (angļu: Justin Paul Theroux, dzimis 1971. gada 10. augustā) ir amerikāņu aktieris, scenārists un kinorežisors. Savu atpazīstamību Terū ieguva par savu darbu Deivida Linča filmās "Malholanda ceļš" (2001) un "Iekšzemes impērija" (2006). Terū vēl ir piedalījies tādās filmās kā "Romijas un Mišelas skolas salidojums" (1997), "Amerikāņu psihopāts" (2000), "Čārlija eņģeļi: Pilna jauda" (2003), "Klejotkāre" (2012), "Meitene vilcienā" (2016) un "Spiegs, kurš mani pameta" (The Spy Who Dumped Me, 2018). Scenārija autors tādām filmām kā "Tropu negaiss" (2008), "Dzelzs vīrs 2" (2010), kā arī muzikālajai komēdijai "Mūžīgi roks" (2012). Tēlojis galveno lomu HBO seriālā The Leftovers (2014—2017). 2015. gadā aprecējies ar aktrisi Dženiferu Anistoni, tomēr 2018. gadā abi izšķīrās.