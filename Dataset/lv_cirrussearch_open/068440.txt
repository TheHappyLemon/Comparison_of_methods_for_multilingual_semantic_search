World Aquatics, agrāk Starptautiskā Peldēšanas federācija (franču: Fédération Internationale de Natation, FINA), ir organizācija, kas apvieno lielāko daļu nacionālo peldēšanas federāciju un nosaka galvenos attīstības virzienus dažos (populārākajos) ūdens sporta veidos, pašlaik: peldēšana, daiļlēkšana, sinhronā peldēšana, ūdenspolo un peldēšana atklātā ūdenī. FINA ir oficiāli atzīta Starptautiskajā Olimpiskajā komitejā, un tā ir viens no tās partneriem olimpisko spēļu peldēšanas sacensību rīkošanā. Pašlaik organizācijas biedri ir 207 valstu peldēšanas federācijas. World Aquatics galvenā mītne atrodas Šveices pilsētā Lozannā.