Hoseps "Peps" Gvardiola (katalāņu: Josep Guardiola i Sala, dzimis 1971. gada 18. janvārī) ir bijušais Spānijas futbola izlases pussargs un pašreizējais Manchester City galvenais treneris. Kaut gan lielāko savas spēlētāja karjeras daļu viņš aizvadīja spēlējot FC Barcelona, viņš ir pārstāvējis arī Brescia Calcio, AS Roma, Al-Ahli (Doha) un Sinalojas "Dorados". Izlašu turnīros Gvardiola ir pārstāvējis gan Spānijas, gan Katalonijas izlases. Spānijas izlases sastāvā - kļuvis par 1992. gada olimpisko spēļu čempionu. Pēc spēlētāja karjeras beigšanas Gvardiola kļuva par treneri. 2008. gada 8. maijā "FC Barcelona" prezidents, Žoans Laporta, paziņoja, ka Gvardiola pārņem pirmās komandas vadību, nomainot Franku Raikārdu galvenā trenera amatā. Pēc 2011-2012. gada sezonas viņš atstāja darbu "FC Barcelona". 2013. gadā Gvardiola kļuva par Minhenes "Bayern" galveno treneri un šajā amatā palika līdz 2016. gadam.