Endokrinoloģija ir bioloģijas un medicīnas nozare, kas pēta endokrīno sistēmu, endokrīnās slimības, kā arī pastiprināti pievēršas hormoniem un to ietekmei uz organismu. Endokrīno sistēmu veido vairāki orgāni dažādās ķermeņa daļās. Šie orgāni izstrādā hormonus, kas nonāk tieši asinīs. Hormoniem ir dažādas funkcijas un darbības veidi. Hormoni ietekmē vielmaiņu, organisma augšanu un attīstību, miegu, ēstgribu, garastāvokli, laktāciju un citus procesus.