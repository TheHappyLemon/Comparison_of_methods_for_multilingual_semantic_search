Amsterdamas kanāli (nīderlandiešu: Amsterdamse grachten) ir 17. gadsimtā (t.s. Nīderlandes Zelta laikmetā) izveidota kanālu sistēma Nīderlandes galvaspilsētā Amsterdamā. Kanālu sistēma, kuras kopējais garums ir apmēram 100 kilometri, vecpilsētā veido apmēram 90 salas un 1500 tiltu, tāpēc dažkārt Amsterdama tiek dēvēta par Ziemeļu Venēciju. Kanālu sistēma veic ne vien transporta, bet arī melioratīvas funkcijas. 2002. gadā kanālu sistēma tika iekļauta UNESCO Pasaules mantojuma sarakstā kā objekts "Amsterdamas 17. gadsimta kanālu loka rajons Singelgrahta iekšpusē".