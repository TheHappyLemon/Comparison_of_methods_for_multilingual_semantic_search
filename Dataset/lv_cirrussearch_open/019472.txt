Enrikiljo ezers (spāņu: Lago Enriquillo) ir lielākais ezers Dominikānas Republikā, sālsezers. Enrikiljo ezers ir viens no retajiem pasaules sālsezeriem, kurā dzīvo krokodili. Ezers atrodas lūzuma zonā, kas stiepjas 127 km no Portoprensas Haiti līdz Neibas līcim Dominikānas dienvidu piekrastē. Šī lūzuma zona radās pirms aptuveni 1 miljona gadu un agrāk atradās zem jūras līmeņa. Tagad šīs ielejas gultne vairākās vietās ir zem jūras līmeņa, tajā vēl saglabājušies vairāki sālsezeri. Enrikiljo ezera krasts atrodas 44 metrus zem jūras līmeņa. Ezera līmenis lielā iztvaikojuma dēļ ir mainīgs. Šeit bieži notiek zemestrīces. Ezerā 3 salas: Barbarita, Islita un Kabritosu sala. Pēdējā ir vislielākā — uz tās atrodas 1974. gadā izveidots nacionālais parks, kas slavens ar krokodiliem (Crocodylus acutus) un flamingo. Kad ezera līmenis krītas, salas savieno smilšu sēres. Uz salas dzīvo endēma ķirzaka Cyclura cornuta. Ezera krastos atrodas unikāli sausie tropiskie meži. Ezera ūdens ir ļoti silts — 23,9—29 °C; ūdens ir divkārt sāļāks, nekā Karību jūras ūdens, kā arī tas satur sēru.