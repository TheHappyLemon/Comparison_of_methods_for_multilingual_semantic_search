Melngalvju nams (igauņu: Mustpeade maja) ir ēka Tallinā, Pika ielā 26, viena no nedaudzajām Renesanses stila celtnēm pilsētā, bijusī melngalvju brālības galvenā mītne. Melngalvju brālība šo māju iegādājās 1517. gadā, bet tagadējo izskatu tā ieguva 1597. gadā, kad to pārbūvēja arhitekta Arenta Pasera vadībā. Greznās durvis veidotas 1640. gados. Mūsdienās komplekss sastāv no trijām atsevišķām ēkām, tajās ir četras lielākas zāles un vairākas citas telpas, ko izmanto dažādiem pasākumiem. Baltā zāle celta 1531.—32. gadā, bet pārbūvēta rekonstrukcijā no 1909. līdz 1911. gadam. 1919. gadā melngalvji iegādājās Svēta Olafa ģildes zāli, kuras interjers radīts 15. gadsimta sākumā. To pārbūvēja laikā no 1919. līdz 1922. gadam.