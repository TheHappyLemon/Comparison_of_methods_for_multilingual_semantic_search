Gustavs Ēriks Lāšons (zviedru: Gustav Erik Larsson; dzimis 1980. gada 20. septembrī Jemlā) ir profesionāls Zviedrijas šosejas riteņbraucējs, kas šobrīd pārstāv UCI Continental komandu Cult Energy Pro Cycling, iepriekš pārstāvēja komandu IAM Cycling (2013.-2014. gada sezonā) un Vacansoleil-DCM (2012. gadā). Lāšons ir spēcīgs individuālā brauciena speciālists, nacionālajā čempionātā uzvarējis septiņas reizes, bet 2008. gada Olimpiskajās spēlēs un 2009. gada Pasaules čempionātā ieguvis sudraba medaļu. 2015. gada martā Lāšons mēģināja uzstādīt jaunu stundas rekordu Revolution sacensību ietvaros Mančestras velodromā. Viņam neizdevās pārspēt Roana Denisa rekordu (52,491 km), bet viņa uzstādītie 50,016 km bija jauns Zviedrijas stundas rekords.