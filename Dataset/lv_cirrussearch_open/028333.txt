Germanwings reiss 9525 bija Vācijas lidsabiedrības Germanwings starptautisks pasažieru lidmašīnas reiss no Barselonas Spānijā uz Diseldorfu Vācijā 2015. gada 24. martā. Airbus A320-211 lidmašīna nogāzās netālu no Praotbleonas komūnas Francijas Alpos, ap 100 km uz ziemeļiem no Nicas. Negadījumā gāja bojā visi lidmašīnā bijušie 144 pasažieri un 6 apkalpes locekļi. Lielākā daļa cilvēku bijuši no Vācijas (70) un Spānijas (51). Šī ir lielākā katastrofa aviokompānijas vēsturē. Divas dienas pēc negadījuma tika izvirzīta teorija, ka katastrofu apzināti izraisījis lidmašīnas otrais pilots Andreass Lubics. Pirmais pilots bija pametis kabīni, tomēr pēc atgriešanās nevarēja iekļūt kabīnē, jo otrais pilots bija nobloķējis durvis. Kabīnē esošais pilots nereaģēja uz pirmā pilota un dispečeru saucieniem. Lidojuma augstums tika samazināts, kas beigās izraisīja ietriekšanos kalnā. Šī teorija izrādījās patiesa.