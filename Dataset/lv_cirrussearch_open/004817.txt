"Sociālais tīkls" (angļu: The Social Network) ir 2010. gada amerikāņu drāma, kuras režisors ir Deivids Finčers. Filma ir stāsts par interneta sociālā tīkla Facebook izveidi. Filmā galvenās lomas atveido Džesijs Aizenbergs, Endrū Gārfīlds, Džastins Timberleiks un Brenda Songa. Filmas scenārijs tapa pēc Bena Mezriha 2009. gadā izdotas grāmatas The Accidental Billionaires. Filmas projektā nepiedalījās neviens Facebook darbinieks, tostarp arī pats Facebook dibinātājs Marks Zakerbergs. Filmas oficiālais izplatītājs ir Columbia Pictures. Filmas pirmizrāde ASV notika 2010. gada 1. oktobrī, taču Latvijā pirmoreiz tā tika izrādīta 2010. gada 15. oktobrī. Filmas uzņemšana tika uzsākta 2009. gada oktobrī Keimbridžā, Masačūsetsas štatā.