Dubrovnikas franciskāņu klosteris un baznīca (horvātu: Franjevački samostan i crkva u Dubrovniku) ir 14. gadsimta franciskāņu klosteris, kas atrodas Dubrovnikas vecpilsētas galvenajā ielā Stradunā, Horvātijas dienvidos pie Adrijas jūras. Klostera kompleksā ietilpst klosteris, klostera baznīca, bibliotēka un aptieka. Pirmais franciskāņu klosteris Dubrovnikā tika uzcelts 1235. gadā ārpus pilsētas mūriem. 1317. gadā tas tika pārcelts pilsētas teritorijā. 1360. gadā tika uzcelts klostera pagalms, kas pārdzīvoja 1667. gada zemestrīci. Zemestrīce tomēr sagrāva klostera baznīcu, no kuras palika tikai portāls uz Stradunu. 17. gadsimtā baznīcu uzcēla no jauna, baroka stilā, saglabājot portālu. Klostera bibliotēkā atrodas daudzi vērtīgi izdevumi, no tiem 137 inkunābuli.