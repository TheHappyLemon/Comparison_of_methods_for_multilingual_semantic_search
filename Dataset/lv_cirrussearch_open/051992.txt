Halāts (no arābu: خِلْعة (khilat), kas savukārt no persiešu: خلعت) ir brīvs, nepiegulošs apģērbs, kuru visā pasaulē dažādiem nolūkiem valkā gan vīrieši, gan sievietes. Tas parasti nosedz visu rumpi, abas rokas līdz plaukstām un daļēji arī kājas. Halāts parasti ir aizverams no priekšas ar pogām vai sasienot ar jostu, bet izmanto arī rāvējslēdzēju vai vispār neaizveramus halātus. Halātus bieži izmanto kā darba apģērbu medicīnā, ķīmijā, bioloģijā, pārtikas rūpniecībā un citās nozarēs. Šādus halātus parasti valkā higiēnas un drošības dēļ. Piemēram, ķīmijas laboratorijās halāts pasargā valkātāju no bīstamu un kaitīgu vielu nokļūšanas uz apģērba vai ādas, bet pārtikas ražošanā tas aizsargā produktus no nevēlamu vielu klātbūtnes, kas tur varētu nokļūt no halāta valkātāja vai tā apģērba.