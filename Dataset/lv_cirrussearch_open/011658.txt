Pārdošana ir komerciāla maiņas darbība, kas saistīta ar produkta nodošanu no pārdevēja pircējam pret samaksu pēc abu pušu vienošanās par cenu un citiem produkta piegādes nosacījumiem. Pārdošanas procedūra, tās sarežģītība un citi aspekti ir atkarīgi no konkrētā produkta specifiskajām īpašībām. Tā, ābolu vai vairuma citu plaša patēriņa preču pirkšana veikalā vai tirgū ir salīdzinoši vienkāršs, īslaicīgs komerciāls akts. Taču, piemēram, elektrostacijas pirkšana būs komplicēts process ar daudzu pušu - valdības, banku, daudzu elektrostacijas daļu un komponentu izgatavotāju, projektētāju, celtnieku utt. iesaistīšanos.