Ķirmju dzimta (Anobiidae) ietilpst vaboļu kārtā. Pēc izskata sīkas, galvenokārt tumšbrūnas vaboles. Kokmateriālus, koka ēkas un mēbeles bojā mēbeļu un ēku ķirmji – Anobium punctatum un Anobium pertinax. Kāpuri spēj sagrauzt koksni tā, ka tā pārvēršas drūpošā, koksnes miltus saturošā masā. Latvijā visbiežāk sastopamie un vislabāk zināmie nedzīvas koksnes kaitēkļi ir mēbeļu ķirmis (Anobium punctatum). Ķirmji un to kāpuri izalo koksni, ieviešas vecās mēbelēs, gleznu rāmjos, grīdā, guļbūvju konstrukcijā. Ķirmju kāpuru zarnās īpašos veidojumos - micetomās dzīvo simbiotiski mikroorganismi, kuri palīdz sašķelt celulozi un savam saimniekam sintezē slāpekļvielas. Ķirmju kāpuri izgrauž koksnes iekšpusi, bet neaiztiek ārējo slāni. Tikai tad, kad vaboles pārceļas uz citu dzīves vietu, tās koksnes virspusē izgrauž izejas caurumus. Pirms pārošanās ķirmji savstarpēji sazinās, periodiski un strauji piesitot ar galvu pie alas sieniņas. Sausajā koksnē dzirdamas ritmiskas skaņas, ko māņticīgi cilvēki sauc par "nāves pulksteni". Īpaši labi tikšķēšana izdodas svītrainajam ķirmim Anobium striatum. Vecās koka celtnēs sastopami ēku ķirmji Anobium pertinax. Kukaiņu izgrauztās alas vēl nenozīmē, ka ķirmji tur joprojām atrodas. Vai koksnes grauzēji mēbelē vēl dzīvi, provizoriski var konstatēt, pārbaudot, vai pie ķirmju caurumiņiem pavasarī parādās jaunas koka putekļu kaudzītes. Par kaitēkļu klātbūtni liecina svaigi sagrauztās koksnes putekļi — ķirmji tos izstumj. Ja putekļu nav, tad, iespējams, kukaiņi jau ir prom. Par sīko "īrnieku" klātbūtni var liecināt arī sienās un mēbelēs skanoši klusi tikšķi. Lielākā mērogā, piemēram, baznīcās, koka detaļu atbrīvošanai no kaitēkļiem izmanto gāzi vai karstu gaisu. Šos procesus vada un pārbauda speciālisti, garantējot objekta pieskatīšanu arī pēc tam. Ķirmju iznīcināšanai mājas apstākļos pieejamākie līdzekļi ir antiseptiķi, eļļas un impregnētāji, gan ķīmiskie, gan dabiskie. Dabiskie koksnes aizsardzības līdzeklis ir priežu sveķi, lineļļa, mazāk zināmā, taču dārgā tungas riekstu eļļa. Ar ķirmjiem veiksmīgi var cīnīties arī ar mājās gatavotiem līdzekļiem.