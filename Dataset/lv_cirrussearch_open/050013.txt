Kokogles ir koksnes pārogļošanās gala produkts, kas rodas, karsējot koksni bez gaisa piekļuves, pirolīzes procesā. Ogļu struktūru nosaka pirolīzes procesā izmantotā temperatūra (parasti no 450 līdz 550 °C). Kokogles bieži tiek izmantotas grilēšanā, tāpēc tās dažreiz tiek sauktas arī par griloglēm. Lielāko daļu no kokoglēm veido ogleklis (no 80 līdz 92%), vēl nozīmīga daļa ir slāpeklis (4,0–4,8%) un skābeklis (5–15%). Kokogļu blīvums ir atkarīgs no izmantotās koksnes, piemēram, egļu kokogļu blīvums ir 260 kg/m³, bet bērzu kokoglēm blīvums ir 380 kg/m³. Tā kā kokogles ir porainas (porainums 75–80%), tad patiesais kokogļu blīvums ir 1430 kg/m³. Kokogļu īpatnējais sadegšanas siltums ir no 31,5 līdz 34,0 MJ/kg.