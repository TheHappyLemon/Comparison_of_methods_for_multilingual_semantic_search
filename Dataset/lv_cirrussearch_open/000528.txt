Reliktā metasekvoja (Metasequoia glyptostroboides) ir vasarzaļš pirmā lieluma skuju koks. Konstatēta ap 800 km2 platībā Ķīnā uz Hubejas un Sičuaņas provinces robežas. Ģinti kā sen izmirušu, terciālā perioda nogulumos 1941. gadā aprakstīja japāņu paleobotāniķis S.Miki, bet jau 1945. gadā šīs ģints vienīgo sugu dabā atrada un 1947. gadā aprakstīja Ķīnas botāniķi Čens un Hu. Vietējie iedzīvotāji izsenis šos kokus ir stādījuši pie tempļiem un saukuši par "ūdens lapegli", bet atšķirībā no lapeglēm rudenī skujas nokrīt kopā ar īsvasām uz kurām tās veidojušās, līdzīgi skujas met floridas purvciprese. Dažās desmitgadēs suga strauji izplatījusies un to kultivē kā apstādījumu koku visā pasaulē. Tā izrādījās ziemcietīga ne tikai Rietumeiropā, bet arī tālāk uz austrumiem, Latvijā kultivē ļoti reti, bargākās ziemās apsalst, bet labi atjaunojas.