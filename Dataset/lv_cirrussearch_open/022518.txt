Mao Asada (japāņu: 浅田 真央, Asada Mao; dzimusi 1990. gada 25. septembrī) ir japāņu daiļslidotāja. Piedalījusies 2010. gada ziemas olimpiskajās spēlēs, kur izcīnīja sudraba medaļu. Ar panākumiem startējusi Pasaules čempionātā, kur izcīnījusi divas zelta (2008, 2010), vienu sudraba (2007) un vienu bronzas medaļu (2013). Tāpat ir trīs reizes uzvarējusi Četru kontinentu turnīrā (2008, 2010, 2013), kā arī četras reizes ISU Grand Prix finālsacensībās. Panākumus guvusi arī jaunatnes vecumā, 2005. gadā kļuvusi par Pasaules junioru čempioni. Bija 87 dienas par jaunu, lai startētu 2006. gada ziemas olimpiskajās spēlēs. Asada ir piektā sieviete un pirmā juniore, kas sacensībās veikusi trīskāršo akselu (paveikusi 2005. gadā). 2010. gada Olimpiskajās spēlēs viņa kļuva par pirmo sievieti, kas vienās sacensībās izpildījusi trīs trīskāršos akselus, kas tika atzīmēts Ginesa rekordu grāmatā.