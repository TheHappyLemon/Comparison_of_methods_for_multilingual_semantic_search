Vašingtonas "Commanders" (angļu: Washington Commanders) ir profesionāls amerikāņu futbola klubs, kas ir bāzēts Lendoverā, Mērilendas štatā, ASV. Tas ir dibināts 1932. gadā kā Bostonas "Braves". "Commanders" spēlē Nacionālās futbola līgas (NFL) Nacionālās futbola konferences Austrumu divīzijā. Klubs savas mājas spēles aizvada FedExField stadionā. Klubs savā pastāvēšanas vēsturē ir uzvarējis trijās Superkausa izcīņās. 1933. gadā komanda savu nosaukumu mainīja uz Bostonas "Redskins". 1937. gadā klubs tika pārvietots uz Vašingtonu un kļuva par Vašingtonas "Redskins". Dažādas Amerikas pamatiedzīvotāju grupas nosaukumu "Redskins" uzskatīja par nievājošu un aizskarošu. 2020. gadā vairāku NFL un komandu sponsoru spiediens noveda pie tā, ka klubs tika pārsaukts. Divas sezonas komanda tika saukta par Vašingtonas futbola komandu, bet 2022. gadā klubs ieguva Vašingtonas "Commanders" nosaukumu.