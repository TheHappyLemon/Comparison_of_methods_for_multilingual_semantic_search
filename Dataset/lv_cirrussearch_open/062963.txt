Maija Reja Tūrmane Hoka (angļu: Maya Ray Thurman Hawke; dzimusi 1998. gada 8. jūlijā) ir amerikāņu aktrise, modele, dziedātāja un dziesmu autore. Viņa ir aktrises Umas Tūrmanes un aktiera Ītana Hoka meita. Pēc modeles karjeras uzsākšanas Hokas kā aktrises debija bija 2017. gada BBC seriālā "Mazās sievietes" (Little Women), kam sekoja Robinas Baklijas loma Netflix zinātniskās fantastikas šausmu seriāla Stranger Things trešajā un ceturtajā sezonā. Atveidoja Lindas Kasabianas lomu Kventina Tarantīno filmā "Reiz Holivudā" (2019). Tāpat piedalījusies filmās Fear Street Part One: 1994 (2021), Do Revenge (2022), "Asteroīdu pilsēta" (2023) un "Maestro" (2023). Kā mūziķe izdevusi divus studijas albumus.