Nami ezers (angļu: Lake Ngami) ir beznoteces sālsezers Botsvānas ziemeļu daļā, ziemeļos no Kalahari tuksneša. Nami ezeru periodiski ar ūdeni piepilda Okavango upe caur Nhabes caurteku; ezers atrodas Okavango purvu dienvidrietumu stūrī. Lielākā daļa Okavango ūdens iztvaiko, pirms tas sasniedz ezeru. Nami ezers ir atlieka no senā, lielā Makhadikhadi ezera. Kopš 1890. gada ezera platība strauji samazinājusies. Putniem un citai dzīvajai dabai ļoti nozīmīga vieta. Dāvids Livingstons sasniedza Nami ezeru 1849. gadā, aprakstīja to kā "mirdzošu ezeru, kādas 80 jūdzes garu un 20 jūdzes platu". Livingstona laikā ezerā bija iesāļš ūdens. Pēdējā laika pētījumi rāda, ka arī 19. gadsimtā ezers pārsvarā bija mazs, Livingstonam paveicās to sasniegt brīdī, kad tas bija pilns ar ūdeni. Livingstons pierakstīja arī vietējo iedzīvotāju leģendu, kas pārsteidzošā kārtā līdzinās leģendai par Bābeles torni un valodām. 20. gadsimta 20. gados ezerā ieplūstošās upes sāka izsīkt un ezerā ūdens parādās tikai brīžiem, Nhabes deltas rajonā. Bijušā ezera gultni klāj zāle un krūmi. Tajos periodos, kad ezerā ir ūdens, tas ir ļoti bagāts ar zivīm un citu dzīvo dabu.