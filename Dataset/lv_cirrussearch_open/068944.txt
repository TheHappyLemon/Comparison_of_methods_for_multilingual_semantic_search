"Nāvējošais ierocis" (angļu: Lethal Weapon) ir 1987. gada ASV spraiga sižeta kinokomēdija, kuras režisors ir Ričards Doners, bet scenārija autors Šeins Bleks. Filmā galvenās lomas atveido Mels Gibsons, Denijs Glovers un Gērijs Bjūsijs. Filma stāsta par diviem Losandželosas policistiem, Mārtinu Rigsu (Gibsons), bijušo karavīru, kurš domā par pašnāvību pēc savas sievas nāves, un Rodžeru Merto (Glovers), pieredzējušo policistu un ģimenes cilvēku, kuriem jāstrādā kopā. Filmas "Nāvējošais ierocis" pirmizrāde notika 1987. gada 6. martā un to izplatīja Warner Bros.. Filma bija finansiāli veiksmīga, nopelnot vairāk nekā 120 miljonus ASV dolāru pie 15 miljonu budžeta. Tā saņēma arī pozitīvu kritiķu novērtējumu un tika nominēta Amerikas Kinoakadēmijas balvai kategorijā "Labākā skaņa". Tīmekļa vietnē Rotten Tomatoes filmai ir 80% vērtējums. Filmai ir iznākuši trīs turpinājumi un televīzijas seriāls.