Brūnā mušmire (latīņu: Amanita regalis) ir indīga un psihotropa mušmiru ģints sēne. Sastopama salīdzinoši reti un galvenokārt tikai Ziemeļeiropā, Austrumeiropā un Aļaskā. Sēnes augļķermeņi atgādina sarkano mušmiri un agrāk tā tika uzskatīta par sarkanās mušmires pasugu. No sarkanās mušmires atšķiras ar lielākiem izmēriem, brūnu cepurīti, iedzeltenu kātiņa pamatnes paresninājumu, nereti arī iedzeltenām cepurītes lapiņām un kātiņu. Brūnā mušmire veido mikorizu ar bērzu, priedi un egli.