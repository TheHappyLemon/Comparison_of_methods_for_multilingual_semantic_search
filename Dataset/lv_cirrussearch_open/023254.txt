"Kalpone" (angļu: The Help) ir 2011. gada amerikāņu drāma, kuras režisors ir Teits Teilors. Filmas sižets veidots pēc Ketrinas Stoketas 2009. gadā sarakstīta tāda paša nosaukuma romāna (latviešu valodā izdots ar nosaukumu "Kalpones"). Filmas darbība notiek 1960. gadu vidū Džeksonā, Misisipi štatā. "Kalpone" ir stāsts par jaunu baltādaino sievieti, žurnālisti vārdā Eižēniju "Moskītu" Fīlanu, kas izlemj rakstīt grāmatu no kalpoņu skatupunkta, atklājot rasismu ar kuru viņas saskaras, strādājot baltādaino ģimenēs. Filmā galvenās lomas attēlo Emma Stouna, Vaiola Deivisa, Oktāvija Spensere, Braisa Dalasa Hauarda, Džesika Česteina, Anna O'Railija, Kriss Lovels, Sisija Speiseka, Maiks Fogels, Siselija Taisone, LaChanze un Elisone Dženija. Filma tika nominēta četrām Amerikas Kinoakadēmijas balvām, un Spensere to saņēma kā labākā otrā plāna aktrise.