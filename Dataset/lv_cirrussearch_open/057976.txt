Belinda Benčiča (Belinda Bencic, slovāku: Belinda Benčičová; dzimusi 1997. gada 10. martā) ir Šveices tenisiste. Augstāko vietu WTA vienspēļu rangā (4. vieta) sasniegusi 2020. gada martā. Uzvarējusi septiņos WTA vienspēļu un divos dubultspēļu turnīros. 2020. gada vasaras olimpisko spēļu čempione vienspēlēs. Bērnībā trenējusies pie Martinas Hingisas mātes, 16 gadu vecumā sasniedza junioru pasaules ranga līderes pozīciju. Vienspēļu ranga pirmo simtnieku sasniedza 17 gadu vecumā. 2014. gada ASV atklātajā čempionātā kļuva par jaunāko tenisisti kopš Hingisas (1997. gads), kas sasniegusi ceturtdaļfinālu. 2015. gadā izcīnījusi pirmos vienspēļu turnīrus, nākamajā gadā iekļuva vienspēļu ranga pirmajā desmitniekā. Pēc vairākām sezonām, kurās cīnījusies ar savainojumiem, 2019. gadā sasniedza savu pirmo pusfinālu Grand Slam turnīros (ASV), kvalificējās WTA sezonas noslēguma sacensībām (pusfināls). Benčica Šveices komandas sastāvā divas reizes izcīnījusi uzvaru Hopmaņa kausā (2018, 2019). Piedalījusies 2020. gada vasaras olimpiskajās spēlēs Tokijā, kur kļuvusi par čempioni vienspēlēs un ieguvusi sudraba medaļu dubultspēlēs.