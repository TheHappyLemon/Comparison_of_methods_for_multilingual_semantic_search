Sofifi (indonēziešu: Kota Sofifi) ir pilsēta Indonēzijā, Ziemeļmoluku provinces administratīvais centrs. Izvietojusies Halmaheras salas rietumu krastā iepretī Tidores salai. Sofifi pasludināta par jaunizveidotās provinces galvaspilsētu jau 1999. gadā, bet infrastruktūras trūkuma dēļ līdz 2010. gadam pagaidu galvaspilsēta bija Ternate. Jauno pārvaldes centru 2010. gada 4. augustā atklāja valsts prezidents Susilo Bambans Judojono. Administratīvi Sofifi pilsēta izveidota 2015. gadā, apvienojot divus Tidores un Rietumhalmaheras apriņķu pagastus. Sofifi ir viena no septiņām Indonēzijas provinču galvaspilsētām, kam nav autonomas pilsētas statuss, bet ietilpst kādā no apriņķa līmeņa administratīvajām vienībām.