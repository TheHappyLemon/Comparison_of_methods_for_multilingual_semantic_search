Augkopība ir lauksaimniecības pamatnozare, kurā nodarbojas ar dažādu gan pārtikā, gan arī lopkopībā, rūpniecībā un citās saimniecības nozarēs izmantojamu kultūraugu audzēšanu. Pasaules nozīmīgākās augkopības kultūras ir kukurūza, kvieši, rīsi, sojas pupas, kartupeļi un kokvilna. Svarīgs augkopības produkts ir siens. Lai gan termins „augkopība” visbiežāk attiecas uz augiem, tas var attiekties uz sugām no citām bioloģiskajām valstīm, piemēram, sēnēm (atmatenēm, šitake) un aļģēm. Dažu sugu aļģes tiek audzētas, lai gan tās pārsvarā iegūst savvaļā. Mikroorganismu kultivēšanu, ja tiem ir saimnieciska nozīme, bieži pieskaita pie augkopības. No mikrobiem parasti neražo pārtiku, bet tos izmanto, lai ražotu pārtikas produktus. Piemēram, baktērijas tiek izmantotas, lai no piena ražotu jogurtu.