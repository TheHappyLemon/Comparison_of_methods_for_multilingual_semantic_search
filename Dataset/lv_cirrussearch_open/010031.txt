Heilija Vikenheizere (Hayley Wickenheiser; dzimusi 1978. gada 12. augustā) ir bijusī kanādiešu hokejiste, uzbrucēja, Kanādas izlases dalībniece. Viņa ir pirmā laukuma spēlētāja-hokejiste, kas bijusi profesionāle. Viņa tiek uzskatīta par izcilāko sieviešu hokejisti visā pasaulē. 2019. gadā uzņemta Hokeja slavas zālē. Pašlaik (2020) ir Nacionālās hokeja līgas kluba Toronto "Maple Leafs" spēlētāju attīstības direktora asistente. Hokeju profesionālā līmenī spēlējusi trīs sezonas: 2002.—2003. un 2003.—2004. gada sezonā pārstāvēja Somijas vīriešu klubu HC Salamat, savukārt 2008.—2009. gada sezonā Zviedrijas vīriešu klubu Linden HC. Kanādas hokeja izlases sastāvā ir spēlējusi piecās Olimpiskajās spēlēs. 2002., 2006., 2010. un 2014. gadā tika izcīnīta zelta medaļa, savukārt 1998. gadā — sudraba medaļa. H. Vikenheizere divos turnīros tika atzīta par vērtīgāko spēlētāju. 2000. gada Sidnejas vasaras olimpiskajās spēlēs pārstāvēja Kanādas softbola izlasi. 2010. gada Olimpiskajās spēlēs deva sportistu zvērestu.