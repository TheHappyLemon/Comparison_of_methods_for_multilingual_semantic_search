"Krīds III" (angļu: Creed III) ir 2023. gada ASV sporta drāmas filma. Filmas režisors un galvenās lomas atveidotājs ir Maikls B. Džordans (režisora debija). Šīs ir filmas "Krīds II" turpinājums, trešā filma "Krīda" filmu sērijā un "Rokija" filmu sērijas devītā daļa. Lomās Tesa Tompsone, Džonatans Meidžorss, Vūds Heriss, Mila Deivisa Kenta, Florians Munteanu un Filīša Rašāda. Filmā pieredzējušais un nesen pensijā aizgājušais bokseris Adoniss Krīds (Džordans) saskaras aci pret aci ar savu bērnības draugu un bijušo boksa brīnumbērnu Demjenu Andersonu (Meidžorss). Trešo "Krīda" sērijas filmu un Džordana atgriešanos Krīda lomā oficiāli paziņota 2019. gada septembrī, 2020. gada oktobrī apstiprināja arī Džordana režisora debiju. Meidžorss un pārējie aktieri projektam pievienojās laika posmā no 2021. gada novembra līdz 2022. gada septembrim. Šī ir pirmā filma sērijā, kurā Silvestrs Stallone neatveido Rokiju Balboa, tomēr viņš ir viens no filmas producentiem. Filmēšana sākās 2022. gada janvārī un ilga līdz aprīlim, filmējot Losandželosā, Tampā un Džordžijas štatā. Filmas pirmizrāde notika 2023. gada 9. februārī Mehiko. No 3. martā to sāka demonstrēt ASV un Latvijas kinoteātros. Šī ir pirmā filma, ko izplatīja Metro-Goldwyn-Mayer pēc tam, kad to iegādājās Amazon. Filma saņēma pozitīvas kritiķu atsauksmes un tās pasaules kases ieņēmumi ir vairāk nekā 275 miljoni ASV dolāru, ierindojot to desmitajā vietā starp 2023. gada ienesīgākajām filmām.