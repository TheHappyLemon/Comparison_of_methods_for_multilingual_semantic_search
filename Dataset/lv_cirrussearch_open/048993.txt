Sabantujs (tatāru: сабантуй, baškīru: һабантуй, tulkojumā Arkla svētki) ir tatāru un baškīru tradicionāli, ikgadēji tautas svētki, kas apzīmē pavasara lauksaimniecības darbu noslēgumu. Svētku laikā notiek vairāk vai mazāk nopietnas sporta sacensības pieaugušajiem un bērniem. Centrālais sabantuja sporta notikums ir sacensības tautas cīņas sportā kurešā, kurā pretinieki laužās ar speciālu dvieļu palīdzību. Uzvarētājs kurešā tradicionāli tiek apbalvots ar dzīvu aunu. Sabantuja tradīcija rakstos izsekojama no laika pirms islāma izplatīšanās tatāru un baškīru vidū, kaut kas līdzīgs tiem pieminēts Ahmeda ibn Fadlāna rakstos 10. gadsimtā. Mūsdienās sabantujs tiek svinēts ne tikai Tatarstānā un Baškortostānā, bet arī citur, kur sastopama tatāru kopiena. 2014. gadā Rīgā notika I Viseiropas sabantujs.