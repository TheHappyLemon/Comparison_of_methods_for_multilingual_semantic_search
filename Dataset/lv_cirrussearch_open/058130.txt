80. Kinoakadēmijas balvas pasniegšana norisinājās 2008. gada 24. februārī Kodak teātrī, Holivudā, Losandželosā. Balvas pasniedza Kino mākslas un zinātnes akadēmija labākajām 2007. gada filmām divdesmit četrās kategorijās. ASV ceremoniju pārraidīja ABC kanāls. Ceremonijas producents ir Gilberts Keitss, bet ceremonijas režisors Luiss Horvics. Balvu pasniegšanu jau otro reizi vadīja Džons Stjuarts. Divas nedēļas iepriekš, 9. februārī, Beverly Wilshire Hotel viesnīcā Beverlihilsā norisinājās Kinoakadēmijas balvas par tehniskajiem sasniegumiem pasniegšana, ko vadīja Džesika Alba. Nominācijas 22. janvārī paziņoja Kino mākslas un zinātnes akadēmijas prezidents Sids Geniss un aktrise Ketija Beitsa. Visvairāk nominācijas - astoņas - saņēma divas filmas - "Kur sirmgalvjiem nav vietas" un "Plūdīs asinis". Visvairāk balvu - četras - saņēma filma "Kur sirmgalvjiem nav vietas". Pirmo reizi kopš 37. Kinoakadēmijas balvas pasniegšanas četri galveno aktiermākslas balvu ieguvēji ir neamerikāņi - balvas ieguva divi briti (Dejs Lūiss un Svintone), spānis (Bardems) un francūziete (Kotijāra).