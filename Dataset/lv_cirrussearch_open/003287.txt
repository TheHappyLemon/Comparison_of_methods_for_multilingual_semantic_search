Nacionālā koledžu sporta asociācija (angļu: National Collegiate Athletic Association), saīsināti NCAA, ir asociācija, kuras sastāvā ir 1281 institūcijas, konferences, organizācijas. NCAA organizē ASV un Kanādas koledžu čempionātus vairākos sporta veidos. Asociācijas galvenā mītne atrodas Indianapolisā, Indiānas štatā, ASV. NCAA ir sadalīta trijās divīzijās pēc universitāšu sporta sekciju lieluma, divīziju sadalījums pastāv kopš 1973. gada augusta. Sacensības notiek beisbolā, basketbolā, boulingā, distanču slēpošanā, paukošanā, lauka hokejā, amerikāņu futbolā, golfā, vingrošanā, hokejā, vieglatlētikā (telpās un stadionā), lakrosā, šaušanā, burāšanā, slēpošanā, softbolā, futbolā, peldēšanā, daiļlēkšanā, tenisā, volejbolā, ūdenspolo un cīņas sportos.