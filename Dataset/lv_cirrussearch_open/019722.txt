Pūblijs Terencijs Afrs (latīņu: Publius Terentius Afer), biežāk pazīstams kā vienkārši Terencijs (latīņu: Terentius; dzimis 195. vai 185. gadā p.m.ē., miris 159. gadā p.m.ē.), bija Ziemeļāfrikas izcelsmes agrīnās romiešu literatūras komēdiju autors. Saglabājušās visas 6 Terencija lugas. Dažkārt tiek uzskatīts par pirmo afrikāņu dzejnieku. Romas senators Terencijs Lukāns iegādājās Terenciju kā vergu, tomēr, redzēdams viņa spējas, palaida to brīvībā. 25 gadu vecumā atstāja Romu un nekad tur neatgriezās. Miris jauns. Terencijs saglabāja popularitāti arī viduslaikos. Viens no pazīstamākajiem Terencija citātiem ir Homo sum, humani nihil a me alienum puto (Esmu cilvēks un nekas cilvēcīgais man nav svešs).