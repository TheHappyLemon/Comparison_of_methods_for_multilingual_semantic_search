Nezināma vērtība "Paraksts" Adele Lorija Blu Edkinsa (angļu: Adele Laurie Blue Adkins; dzimusi 1988. gada 5. maijā), plašāk pazīstama kā Adele, ir angļu dziedātāja un dziesmu autore. Par dziesmu Skyfall filmā "Operācija "Skyfall"" (2012) ieguvusi Amerikas Kinoakadēmijas balvu nominācijā "Labākā dziesma", kā arī Zelta globusa balvu un Grammy balvu (kopā ar līdzautoru Polu Epvērtu). Viņa ir pirmā BRIT balvas Critics' Choice ieguvēja. Kopš debijas studijas albuma 19 izdošanas 2008. gada janvārī Adele ir guvusi panākumus gan komerciāli, gan arī no kritiķu puses. Albums 19 debitēja topa pirmajā vietā un Lielbritānijā ticis sertificēts ar četrkāršu platīna disku. ASV viņa kļuva pazīstama pēc piedalīšanās Saturday Night Live šovā 2008. gada nogalē. 2009. gada Grammy balvu pasniegšanas ceremonijā viņa saņēma balvu kā labākā jaunā māksliniece un par labāko sieviešu vokāla popmūzikas izpildījumu. Otro studijas albumu 21 viņa izdeva 2011. gada sākumā. Arī tas guva labus panākumus — Lielbritānijā tas ir ticis sertificēts ar 14x platīna disku, albums ir saņēmis pozitīvas kritiķu atsauksmes. ASV tas noturējās topa augšgalā ilgāk par citiem albumiem kopš 1993. gada. Pateicoties albuma 21 panākumiem, Adele ir iekļuvusi "Ginesa rekordu grāmatā". Tāpat viņa ir pirmā māksliniece, kuras albums viena gada laikā Apvienotajā Karalistē ticis pārdots vairāk nekā trijos miljonos kopiju. 2012. gada Grammy balvu pasniegšanas ceremonijā viņa saņēma visas sešas balvas nominācijās, kurās arī tika nominēta, tai skaitā albums 21 tika atzīts par gada labāko albumu un dziesma Rolling in the Deep tika atzīta par gada labāko ierakstu un gada labāko dziesmu.