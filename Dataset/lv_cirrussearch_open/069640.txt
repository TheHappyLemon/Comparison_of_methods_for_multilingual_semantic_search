Vinsente Minelli (angļu: Vincente Minnelli; dzimis 1903. gada 28. februārī kā Lesters Entonijs Minelli (Lester Anthony Minnelli), miris 1986. gada 25. jūlijā) bija amerikāņu teātra un kino režisors. Pazīstams ar saviem mūzikliem, kā arī komēdijām un romantikas filmām. Savu atpazīstamību ieguvis 1930. gados kā Brodvejas izrāžu režisors. Savu pirmo filmu Cabin in the Sky režisējis 1943. gadā. Nākamajā gadā izdots Ziemassvētku mūzikls "Satiksimies Sentluisā" (Meet Me in St. Louis, 1944), kurā galveno lomu atveidoja Džūdija Gārlenda, ar kuru viņš 1945. gadā apprecējās. Vairāki viņa mūzikli tiek uzskatīti par klasiku, kā "Amerikānis Parīzē" (1951), "Ceļojošā trupa" (The Band Wagon, 1953), "Brigadūna" (Brigadoon, 1954), Kismet (1955) un "Žižī" (Gigi, 1958), par ko viņš saņēma Amerikas Kinoakadēmijas balvu kategorijā "Labākais režisors". Režisējis arī komēdijas un melodrāmas, kā Madame Bovary (1949), "Līgavas tēvs" (Father of the Bride, 1950), "Sliktais un skaistā" (The Bad and the Beautiful, 1952), The Long, Long Trailer (1954), Lust for Life (1956), "Modes dizainere" (Designing Woman, 1957), The Courtship of Eddie's Father (1963) un A Matter of Time (1976). Minelli un Gārlendas laulībā piedzima meita Laiza Minelli. Viņu ģimene ir unikāla ar to, ka visi trīs saņēmuši Kinoakadēmijas balvu.