Frīdrihs I (vācu: Friedrich I., dzimis 1657. gada 11. jūlijā, miris 1713. gada 25. februārī) bija Brandenburgas kūrfirsts no tēva nāves 1688. gadā līdz savai nāvei, Prūsijas hercogs no 1688. līdz 1701. gadam un Prūsijas karalistes pirmais karalis no 1701. gada līdz savai nāvei. Frīdrihs I pēc tēva nāves kļuva par Brandenburgas-Prūsijas valdnieku. Valdījums bija personālūnija, kura sastāvēja no divām daļām — Brandenburgas kūrfirstes Svētās Romas impērijas sastāvā un Prūsijas hercogistes ārpus impērijas. Frīdrihs I centās iegūt prestižo karaļa titulu, bet, pēc spēkā esošajiem Svētās Romas impērijas principiem tās sastāvā drīkstēja būt tikai viens karalis — Bohēmijas. Tāpēc Frīdrihs I apmaiņā pret atbalstu imperatoram Leopoldam I Karā par Spānijas mantojumu (1701—1714) ieguva tiesības kronēt sevi par "Karali Prūsijā" (König in Preußen). Tas formāli bija iespējams, jo Prūsija nebija Svētās Romas impērijas sastāvā. Frīdrihs I bija mākslas un zinātnes atbalstītājs. 1696. gadā tika nodibināta Berlīnes Mākslas akadēmija, bet 1700. gadā — Prūsijas Zinātņu akadēmija.