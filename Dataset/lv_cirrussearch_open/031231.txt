Bohumils Hrabals (čehu: Bohumil Hrabal, dzimis 1914. gada 28. martā kā Bohumils Františeks Kiliāns (čehu: Bohumil František Kilián), miris 1997. gada 3. februārī) bija čehu rakstnieks. Bērnību pavadījis Nimburkā. No 1935. līdz 1946. gadam (vācu okupācijas laikā čehu universitātes tika slēgtas) studēja Kārļa Universitātē. Ieguva starptautisku atpazīstamību, kad pēc Hrabala darba veidotā Jirži Mencela filma "Rūpīgi novēroti vilcieni" (Ostře sledované vlaky) 1967. gadā ieguva Oskara balvu kā labākā filma svešvalodā. Pēc Prāgas pavasara sakāves viņa darbi tika aizliegti. 1975. gadā daļu no Hrabala darbiem atkal sāka publicēt. Hrabals bija labs stāstnieks, mīlēja pavadīt laiku Prāgas alus bārā U zlatého tygra, kur 1994. gadā tikās ar Havelu, Klintonu un Olbraitu. Miris, izkrītot pa slimnīcas logu, kad centās pabarot baložus. Pēc Hrabala vēlēšanās uz zārka bija iegravēts Polnas alus darītavas nosaukums (tur pirmoreiz satikās viņa māte un patēvs).