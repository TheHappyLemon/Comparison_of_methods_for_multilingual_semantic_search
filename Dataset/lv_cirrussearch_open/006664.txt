2010. gada WTA Tūres čempionāts notika Dohā, Katarā, no 2010. gada 26. līdz 31. oktobrim. Čempionātā piedalījās 2010. gada WTA Tūres ranga astoņas labākās sportistes. Iepriekšējā gada vienspēļu čempione Serīna Viljamsa kvalificējās arī 2010. gada turnīram, taču nestartēja kājas savainojuma dēļ. Tāpat nestartēja viņas māsa Venusa (kreisā ceļa savainojuma dēļ). Viņas abas nestartēja arī dubultspēļu turnīrā. Par turnīra uzvarētāju vienspēlēs kļuva beļģiete Kima Kleistersa, kura finālā uzvarēja Karolīnu Vozņacku no Dānijas. Dubultspēlēs triumfēja argentīniete Žizela Dulko un itāliete Flāvija Penneta. Pēc šī turnīra par karjeras beigām paziņoja krievu tenisiste Jeļena Dementjeva.