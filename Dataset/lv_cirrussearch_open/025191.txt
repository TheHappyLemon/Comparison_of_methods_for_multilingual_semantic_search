Kolins Luters Pauels (angļu: Colin Luther Powell; dzimis 1937. gada 5. aprīlī; miris 2021. gada 18. oktobrī) bija amerikāņu valstsvīrs un ASV Armijas ģenerālis. Bijis ASV valsts sekretārs (2001—2004). Dienējis ASV Armijā laikā no 1958. līdz 1993. gadam, kur saņēmis četrzvaigžņu ģenerāļa pakāpi. Dienējis Vjetnamas karā, iebrukumā Panamā un Līča karā. Par militāro dienestu saņēmis dažādus apbalvojumus. Militārās karjeras laikā bijis nacionālās drošības padomnieks (1987—1989), ASV apvienotā štāba vadītājs (augstākais ASV Armijas postenis; 1989—1993). Pēc tam no armijas atvaļinājies. 2001. gadā nomainījis Medlinu Olbraitu ASV valsts sekretāra amatā Džordža V. Buša valdībā. Pauels ir pirmais afroamerikānis gan ASV apvienotā štāba vadītāja, gan ASV valsts sekretāra amatā. Par atkāpšanos no amata paziņoja 2004. gada 15. novembrī. 2021. gada janvārī, pēc tam, kad Trampa atbalstītāji iebruka Kapitolija ēkā, Pauels pameta Republikāņu partiju. 2021. gada 18. oktobrī miris no COVID-19 izraisītajām komplikācijām.