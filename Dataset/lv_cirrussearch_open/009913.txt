Marts Lārs (igauņu: Mart Laar, dzimis 1960. gada 22. aprīlī) ir igauņu vēsturnieks un politiķis. 1992. gadā, kad tika ievēlēts pirmais Igaunijas parlaments kopš valstiskuma atjaunošanas, Lārs, kurš pārstāvēja nacionālkonservatīvo Tēvzemes savienību, kļuva par pirmo premjerministru, paliekot amatā līdz 1994. gadam. Viņa vadībā tika realizēta valsts īpašuma privatizācija un radikālas ekonomiskās reformas, ar kurām tiek saistīti vēlākie Igaunijas ekonomikas panākumi. Otro reizi valsts vadītāja amatā viņš bija no 1999. līdz 2002. gadam. No 2011. gada aprīļa līdz 2012. gada maijam Lārs bija aizsardzības ministrs Andrusa Ansipa valdībā. Pēc izglītības vēsturnieks (kopš 2005. gada doktors), vairāku desmitu grāmatu, publikāciju autors.