Apolo Antons Ono (angļu: Apolo Anton Ohno, izrunā: [əˈpɒloʊ ˈæntɒn ˈoʊnoʊ]; dzimis 1982. gada 22. maijā Sietlā, Vašingtonas štatā, ASV) ir amerikāņu šorttrekists, astoņkārtējs Olimpisko spēļu medaļnieks, tai skaitā divkārtējs Olimpiskais čempions. Viņš ir visu laiku visvairāk apbalvotais amerikāņu ziemas olimpisko spēļu dalībnieks. A. A. Ono uzaudzināja tēvs un viņš sācis trenēties šorttrekā 1999. gadā. Sportists kļuva par ASV šorttreka "seju" pēc veiksmīgi aizvadītajām 2002. gada Soltleiksitijas Olimpiskajām spēlēm. 14 gadu vecumā 1997. gadā A. A. Ono kļuva par visu laiku jaunāko ASV čempionu, laika posmā no 2001. līdz 2009. gadam viņš izcīnīja 12 ASV čempiona titulus. 1999. gada decembrī viņš kļuva par jaunāko šorttrekistu, kam izdevies uzvarēt kādā no Pasaules kausa posmiem. Tāpat viņš kļuva par pirmo amerikāni, kam izdevies izcīnīt uzvaru Pasaules kausa kopvērtējumā šorttrekā, tas notika 2001. gadā. Šo panākumu viņš atkārtoja 2003. un 2005. gadā. 2008. gadā viņš pirmoreiz uzvarēja kopējā Pasaules čempionāta ieskaitē. Sportists 2003. gadā tika atzīts par ASV gada labāko šorttrekistu, 2002., 2003. un 2006. gadā bija Salivana balvas finālists, ko pasniedz gada labākajam amatieru sportistam ASV. 2007. gadā A. A. Ono uzvarēja ASV deju šovā "Dejo ar zvaigzni".