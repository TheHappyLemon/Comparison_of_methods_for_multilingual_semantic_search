Ķīnas cekulainais suns jeb Ķīnas pušķainais suns ir maza auguma dekoratīvo suņu šķirne, kuras izcelsmes valsts ir Ķīna. Ir divi šo suņu paveidi: kailie, kuriem apmatojums ir saglabājies tikai uz galvas, ķepām un astes, un spalvainie jeb pūkainie, kuriem ar mīkstu, maigu pagaru apmatojumu klāts viss ķermenis. Ķīnas cekulainajam sunim katrā metienā piedzimst vismaz viens pūkainis. Kailajam paveidam iztrūkst pilns zobu komplekts.