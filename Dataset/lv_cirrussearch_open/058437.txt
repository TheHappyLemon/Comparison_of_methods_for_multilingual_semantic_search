Zemes grupas planētas, sauktas arī par cietzemes planētām, ir Saules sistēmas četras planētas, kuras atrodas vistuvāk Saulei. Vistuvāk tai no šīm četrām planētām atrodas Merkurs, tai seko Venera, Zeme un Marss. Atšķirībā no milzu planētām Zemes grupas planētas sastāv galvenokārt no relatīvi smagiem ķīmiskajiem elementiem; tām ir dzelzs un niķeļa maisījuma kodols, ko aptver silikātu apvalks. Dažreiz Zemes grupas planētas dēvē par iekšējām planētām, tomēr pieņemts par iekšējām planētām saukt planētas, kas atrodas tuvāk Saulei nekā Zeme (Veneru un Merkuru). Iekšējās planētas nekad nenonāk opozīcijā, tās pie debess vienmēr redzamas Saules tuvumā (ne tālāk par noteiktu leņķi, ko sauc par maksimālo elongāciju).