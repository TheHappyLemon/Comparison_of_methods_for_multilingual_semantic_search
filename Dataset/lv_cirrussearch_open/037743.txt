Ņūdžersija (angļu: New Jersey) ir viens no Amerikas Savienoto Valstu štatiem, kas atrodas ASV Vidusatlantijas un Ziemeļaustrumu reģionos. Štats robežojas ar Ņujorkas štatu ziemeļos un austrumos, ar Pensilvāniju rietumos un ar Delaveru dienvidrietumos, to austrumos, dienvidaustrumos un dienvidos apskalo Atlantijas okeāns. Štata kopējā platība ir 22 608 km² un tas ir ceturtais mazākais štats ASV pēc platības. Pēc 2018. gada datiem, tajā dzīvo ap 8,9 miljoniem iedzīvotāju un tas ir vienpadsmitais apdzīvotākais štats ASV. Ņūdžersija ir visblīvāk apdzīvotais ASV štats. Pēc 2010. gada datiem, no kopejā iedzīvotāju skaita 68,6% ir baltie, 13,7% ir melnie, 8,3% ir āziešu izcelsmes, 0,3% ir indiāņu izcelsmes, bet 9,1% bija ar citu rasi. Ņūdžersijas administratīvais centrs ir Trentona, bet lielākā pilsēta ir Ņuarka. Daļa no štata atrodas Ņujorkas un Filadelfijas piepilsētas zonā. Pēc 2017. gada datiem, Ņūdžersija ar mājsaimniecības vidējiem ienākumiem $68 357 ASV dolāru ir septītais bagātākais ASV štats.