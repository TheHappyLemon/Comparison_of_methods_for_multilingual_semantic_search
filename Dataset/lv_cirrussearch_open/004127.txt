Itālijas karogs sastāv no trijām vienādām vertikālām joslām. Karoga joslas ir zaļa, balta un sarkana, turklāt zaļā krāsa atrodas karoga masta pusē. Savā pašreizējā izskatā tas ticis lietots kopš 1946. gada 19. jūnija un oficiāli tas tika apstiprināts 1948. gada 1. janvārī. Karoga ar likumu noteiktās garuma un platuma proporcijas ir 2:3. Itālijas karogs ir līdzīgs Meksikas karogam, šo abu karogu atšķirības ir ģerbonis uz Meksikas karoga, atšķirīgā garuma un platuma proporcija (Meksikas karogam — 4:7, Itālijas — 2:3) un zaļās krāsas tonis, kas Meksikas karogā ir tumšāks. Vēl Itālijas karogs ir līdzīgs ar Īrijas, Kotdivuāras un Ungārijas karogiem.