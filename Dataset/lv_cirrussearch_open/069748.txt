The Killer ir 2023. gada ASV spraiga sižeta trillera filma, kuras režisors ir Deivids Finčers, bet scenārija autors Endrū Kevins Vokers. Filmā galvenās lomas atveido Maikls Fasbenders, Arliss Hauards, Čārlzs Pārnels, Kerija O'Mallija, Sala Beikers, Sofija Šarlote un Tilda Svintone. Filma balstīta uz franču rakstnieka Aleksa Nolēna tāda paša nosaukuma grafisko romānu sēriju. Filmas sižets stāsta par prestižu vārdā nenosauktu slepkavu, kurš, pēc neveiksmīga slepkavības mēģinājuma uzsāk cīņu pret saviem darba devējiem. Darbu pie filmas Paramount Pictures un Plan B Entertainment uzsāka jau 2007. gadā, izraugoties Finčeru kā režisoru. 2021. gadā Finčers projektu pārnesa pie Netflix un tā paša gada novembrī uzsāka filmēšanu. Filmas The Killer pirmizrāde notika 2023. gada 3. septembrī Venēcijas kinofestivālā, bet kopš 2023. gada 10. novembra tā pieejama straumēšanas platformā Netflix. Filmas mūzikas autori ir Trents Reznors un Atikuss Ross un tās skaņu celiņš galvenokārt sastāv no grupas The Smiths dziesmām. Filma saņēma pozitīvas kritiķu atsauksmes, kas to arī salīdzināja ar 1967. gada franču filmu "Samurajs". Tīmekļa vietnē Rotten Tomatoes filmai ir 86% vērtējums.