Šis raksts ir par arhipelāgu. Par ASV pavalsti skatīt rakstu Havajas. Havaju salas (angļu: Hawaiian Islands, havajiešu: Mokupuni o Hawai‘i) ir ap 2400 km gara salu virkne (arhipelāgs) Klusajā okeānā, Polinēzijā. Tās atrodas okeāna ziemeļu daļā ap 3000 km no tuvākās kontinenta piekrastes, salas ir Havaju zemūdens grēdas virsūdens daļa. Lielākā arhipelāga daļa ietilpst ASV Havaju štatā, izņemot Midveja atolu, kas ir neinkorporēta ASV teritorija un statistiski tiek pieskaitīta ASV Mazajām Aizjūras Salām. Pirmais no eiropiešiem salas apmeklēja Džeimss Kuks 1778. gada 18. janvārī un nosauca tās par Sendviča salām (Sandwich Islands) par godu ekspedīcijas atbalstītājam Džonam Montagjū, 4. Sendvičas grāfam. Šis nosaukums tika lietots līdz 1840. gadiem, kad to aizvietoja havajiešu nosaukuma forma, kas atvasināta no galvenās arhipelāga salas Havajas.