Šeiks Ismaēls Tjotē (franču: Cheick Ismaël Tioté, dzimis 1986. gada 21. jūnijā, miris 2017. gada 5. jūnijā) bija Kotdivuāras futbolists, spēlēja pussarga pozīcijā, bijis Kotdivuāras futbola izlases dalībnieks. Savu profesionālo karjeru sācis Beļģijas komandā Anderlecht. 2008. gadā pievienojies Nīderlandes komandai Twente, otrajā sezonā izcīnot Eredivisie titulu. 2010. gada augustā Tjotē pievienojās Anglijas Premjerlīgas komandai Newcastle United. Sešarpus sezonu laikā Tjotē kopumā Newcastle United rindās nospēlēja 156 mačus un guva vienus vārtus. 2017. gada februārī viņš pārcēlās uz Ķīnas komandu Beijing Enterprises Group. 2017. gada 5. jūnijā treniņa laikā Tjotē gāja bojā no sirdsdarbības apstāšanās. Kotdivuāras futbola izlases sastāvā debitējis 2009. gadā. Piedalījies 2010. un 2014. gada FIFA Pasaules kausā. Ar izlasi uzvarējis 2015. gada Āfrikas Nāciju kausā.