Starptautiskie automobiļu reģistrācijas kodi (arī IVR kodi) tiek lietoti, lai atpazītu automobiļu reģistrācijas valsti. Parasti šie kodi tiek attēloti kapitālraksta burtiem ovālas formas uzlīmē, kas piestiprināma auto aizmugurē. Kodu piešķiršanu regulē Apvienoto Nāciju Organizācija kā "Automobiļu atšķirības zīmes starptautiskajā satiksmē", pamatojoties uz ANO 1949. gada Ženēvas Ceļu satiksmes konvenciju un 1968. gada Vīnes Ceļu satiksmes konvenciju. Daudzi kodi sakrīt ar ISO 3166-1 divburtu vai trīsburtu kodiem. Eiropas Savienībā ovālās atšķirības zīmes nav nepieciešamas, jo šis kods attēlots uz standarta automobiļu reģistrācijas numuriem. Piezīme: ar zvaigznīti (*) atzīmēti neoficiālie kodi.