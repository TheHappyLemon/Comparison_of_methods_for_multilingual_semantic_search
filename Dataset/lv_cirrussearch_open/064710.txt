Smaržīgā mārsmilga (latīņu: Hierochloё odorata) ir graudzāļu dzimtas suga. Tā ir daudzgadīgs, 15—60 cm garš lakstaugs, kurš neveido cini un kuram ir ložņājošs saknenis. Stobrs ir stāvs, gluds un kails. Uz vīrišķo (apakšējo) ziedu ārējās zieda plēksnes malas ir maz skraju matiņu. Akots uz ārējās zieda plēksnes nemanāms. Skaras garums parasti nepārsniedz 8 cm. Kopumā līdzīga cietmatainajai mārsmilgai (Hierochloё hirta). Daži autori nodala pasugu H. odorata ssp. baltica (sinonīms Hierochloё baltica) — Baltijas mārsmilgu, kas ļoti maz atšķiras no tipiskas smaržīgās mārsmilgas: pēc vīrišķo ziedu ārējās zieda plēksnes plati plēvjainas apmales, akota nav, plēksnes vidusdzīsla beidzas pirms plēvjainās apmales (nevis sasniedz plēksnes bez plēvjainas apmales galu).