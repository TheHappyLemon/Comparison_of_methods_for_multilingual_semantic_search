Šis raksts ir par upi Vācijā un Čehijā. Par salu Itālijā skatīt rakstu Elba (sala). Elba (vācu: Elbe) jeb Laba (čehu: Labe, augšsorbu un lejassorbu: Łobjo) ir upe Centrāleiropā, kas sākas Krkonošes kalnos, Čehija ziemeļaustrumos, tālāk plūst caur Vāciju un ietek Ziemeļjūrā. Tā ir vienīgā upe, kuras baseins atrodas Bohēmijas teritorijā. Upes iztekas augstums virs jūras līmeņa ir 1386 m. Upes baseina teritorijā atrodas visa Bohēmija, jo to no visām pusēm ieskauj kalni. Lielākās Elbas pietekas ir Vltava, Ohrže, Zāle, Hāfele, Elde un Švarce Elstere. Viens no svarīgākajiem Vācijas ūdensceļiem, līdz Hamburgas ostai pa upi ienāk lielie kuģi. Grīvā veido estuāru. Elbas garums ir 1094,26 km un ir divpadsmitā garākā upe Eiropā un viena no pasaules garākajām upēm. Kopā ar Vltavas pieteku tās garums sasniedz 1245 km (devītā garākā upe Eiropā). Čehijas teritorijā upe plūst 370,74 km, tālāk 3,43 km plūst pa Čehijas un Vācijas robežu, bet atlikušos 720,09 km pa Vācijas teritoriju. Vairākas vietās Elbas krastos ir iekļautas Rāmsaras konvencijas aizsargājamo vietu sarakstā.