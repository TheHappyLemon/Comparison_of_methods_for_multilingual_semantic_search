Nemuna (lietuviešu: Nemunas) ir visgarākā Lietuvas upe. Tās kopgarums ir 937 km, Lietuvas teritorijā — 359 km. Upes lejtece veido Lietuvas robežu ar Krievijas Kaļiņingradas apgabalu, augštece ir Baltkrievijā. Nemunas baseina platība ir 98 200 km², no tiem 46 600 km² ir Lietuvā (aizņem 72% Lietuvas teritorijas). Nemuna sākas Baltkrievijā 45 km uz dienvidiem no Minskas un ieplūst Kuršu jomā. Nemunas dziļums ir līdz 5 m, gultnes platums līdz 500 m. Straumes ātrums 1-2 m/s. Vislielākā vidējā caurtece ir pie Pagēģiem — 630 m3/s. Gada laikā Baltijas jūrā no Nemunas ietek vidēji 21,6 km3 ūdens. Nemunai ir ap 180 pieteku, vislielākās pietekas ir Nere (510 km), Ščara (325 km), Šešupe (298 km). Kauņā Nemunu šķērso Kauņas HES aizsprosts. Aiz aizsprosta izveidojusies ūdenstilpe, kas ir Lietuvas vislielākā mākslīgā ūdenskrātuve, ko sauc arī par Kauņas jūru.