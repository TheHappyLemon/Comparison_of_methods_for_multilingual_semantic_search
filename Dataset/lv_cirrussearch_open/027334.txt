Oļegs Ostapenko (Олег Николаевич Остапенко; dzimis 1957. gada 3. maijā) ir Krievijas raķešu inženieris, ģenerālpulkvedis. Bijis Krievijas Kosmiskā karaspēka virspavēlnieks, Aizsardzības ministra vietnieks, Krievijas Federālās kosmiskās aģentūras vadītājs. Ostapenko 1979. gadā pabeidza Dzeržinska kara akadēmiju Maskavā. Pēc tam līdz 1989. gadam dienēja dažādās raķešu karaspēka daļās. 1992. gadā viņš pabeidza Dzeržinska kara akadēmijas komandieru fakultāti un sāka dienēt Titova Kosmisko līdzekļu izmēģinājumu un vadības galvenajā izmēģinājumu centrā. Sākotnēji Ostapenko bija vecākais inženieris izmēģinātājs. Vēlāk bija karaspēka daļas štāba priekšnieks, karaspēka daļas komandieris, izmēģinājumu centra štāba priekšnieks, izmēģinājumu centra komandieris. 2004. gadā Ostapenko kļuva par Kosmiskā karaspēka štāba priekšnieka pirmo vietnieku. 2007. gadā viņš pabeidza Krievijas Federācijas Bruņoto spēku Ģenerālštāba kara akadēmiju un kļuva par Pļeseckas kosmodroma priekšnieku. 2008. gada 30. jūnijā Oļegs Ostapenko kļuva par Kosmiskā karaspēka komandieri, nomainot Vladimirs Popovkinu. 2011. gada 8. novembrī viņš kļuva par jaunveidojamā Gaisa kosmiskās aizsardzības karaspēka komandieri. 2012. gada 9. novembrī Ostapenko iecelts par aizsardzības ministra vietnieku. 2013. gada 10. oktobrī Oļegs Ostapenko atbrīvots no aizsardzības ministra vietnieka amata, atvaļināts no militārā dienesta un iecelts par Krievijas Federālās kosmiskās aģentūras vadītāju, nomainot Vladimiru Popovkinu. Viņš arī tika iekļauts Krievijas Kara rūpnieciskajā komisijā. Roskosmos vadītāja amatu viņš pildīja līdz 2015. gada 21. janvārim, kad viņa vietā stājās Igors Komarovs. 3. februārī izslēgts no Kara rūpnieciskās komisijas.