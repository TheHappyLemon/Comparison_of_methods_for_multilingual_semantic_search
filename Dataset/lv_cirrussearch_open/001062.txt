Ēģiptes zebiekste (Mustela subpalmata) ir neliels sermuļu dzimtas (Mustelidae) plēsējs. Ēģiptes zebiekste ir endēmiska Ēģiptei, un dzīvo tikai Nīlas upes lejtecē un tās deltā. Daļa zinātnieku uzskata, ka Ēģiptes zebiekste ir parastās zebiekstes (Mustela nivalis) pasuga un ka to Senās Romas laikā ieveda Ēģiptē, jo zebiekstes dzīves vietas izvēle vienmēr ir saistīta ar cilvēku mājokļu klātbūtni. Tomēr lielākā daļa uzskata, ka Ēģiptes zebiekste ir patstāvīga suga un vēsturiski piederoša Ēģiptei, saistot zebiekstes apmešanos cilvēku apdzīvotās vietās ar tās galveno medījumu — grauzējiem.