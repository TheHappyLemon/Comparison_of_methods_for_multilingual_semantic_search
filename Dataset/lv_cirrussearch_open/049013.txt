Turuls (ungāru: Turul) ir plēsīgs, vanagam līdzīgs putns ungāru mitoloģijā, viens no Ungārijas valstiskuma simboliem. Zināms vismaz no 9./10. gadsimta, kā ungāru valdošā Ārpādu klana totēms. Turuls mitoloģijā parādās ungāru tautai kritiskos mirkļos. Teiksma, kas pierakstīta 13. gadsimta hronikā Gesta Hungarorum, saista ungāru ciltsmātes Emeses sapni par turulu ar pirmā Ārpādu līdera Ālmoša piedzimšanu. Turuls arī vadījis ungārus uz jauno dzimteni — Ungāriju no to pirmdzimtenes Urālu kalnos. Vēl viena teiksma saista turulu ar Budapeštas kā ungāru centra rašanos, jo uz šo vietu viņš 896. gadā atnesis zobenu kā zīmi, ka šeit būs ungāru dzimtene. Kā ungāru valstiskuma simbols turula skulptūras ir plaši sastopamas visā Ungārijā, kā arī teritorijās, kas vēsturiski bijuši Ungārijas sastāvā, kur tās nav demontētas politisku iemeslu dēļ. Ungārijā ir vismaz 195 turula skulptūras, Rumānijā — 48, Slovākijā — 7, Ukrainā — 5, bet Austrijā — 1. Turuls attēlots Ungārijas Bruņoto spēku emblēmā.