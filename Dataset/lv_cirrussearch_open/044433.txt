"Pinokio" (angļu: Pinocchio) ir 1940. gada ASV pilnmetrāžas animācijas filma, kas balstīta uz itāļu rakstnieka Karlo Kollodi pasaku "Pinokio piedzīvojumi". Tā bija otrā Walt Disney Productions pilnmetrāžas animācijas filma pēc filmas "Sniegbaltīte un septiņi rūķīši" (1937). Animācijas filmas scenāriju izstrādāja vairāku cilvēku komanda. Arī filmas veidošanu uzraudzīja vairāki cilvēki. Komandas priekšgalā atradās Bens Šarpstīns un Hamiltons Lasks. Animācijas filma "Pinokio" ieguva divas Amerikas Kinoakadēmijas balvas kategorijās "Labākā oriģinālmūzika" un "Labākā dziesma". Stāsts ir par kokgriezēju Džepeto, kas izgatavojis koka lelli Pinokio. Zilā feja deva lellei dzīvību un informēja, ka lelle pārvērtīsies par dzīvu zēnu, ja tā būs drosmīga, patiesa un nesavtīga. Pinokio savas dzīves ceļos satiek dažādus tēlus, kas negatīvi viņu ietekmē.