Edmunds "Edijs" Ērvins, jaunākais (angļu: Edmund Irvine, Jr.; dzimis 1965. gada 10. novembrī Ņūtaunardā, Lielbritānijā) ir bijušais ziemeļīru sacīkšu pilots, pazīstams pateicoties savai Formula 1 karjerai. Ērvins savas F1 karjeras sākumā bija Jordan pilots. Edijs debitēja 1993. gada sezonas beigās. Viņa komandas biedrs Rubenšs Barikello vienīgais no komandas togad piedalījās visās sacīkstēs. Neskaitot Ērvinu, viņam bija vēl četri komandas biedri: Ivans Kapelli, Tjerī Butsēns, Marko Apičella un Emanuele Naspeti. Pēdējie divi piedalījās tikai vienā sacīkstē. Savās pirmajās sacensībās Japānā brits izcīnīja vienu punktu, tādēļ Edijs Džordans deva zaļo gaismu tam, lai Ērvins piedalītos arī sezonas noslēdzošajās sacīkstēs Adelaidā. 1994. gadā tika pagarināts līgums gan ar Ērvinu, gan ar Barikello. Pēc pirmās sacīkstes Brazīlijā Ērvins tika diskvalificēts uz trim sacīkstēm sakarā ar viņa izraisīto avāriju 35. aplī. Pirmo reizi togad viņš finišēja sezonas 11. sacīkstē Beļģijā. Sezonas pirmā puse bija maldīga, jo Eiropas un Japānas Grand Prix pilots izcīnīja attiecīgi divus un vienu punktu. Tas bija pietiekami, lai viņš paliktu komandā vēl uz vienu gadu. Ērvinam izdevās sagādāt komandas vēsturē otro pjedestālu 1995. gada Kanādas Grand Prix. Viņa sniegums bija tik pārliecinošs, ka Ferrari nolīga britu par komandas otro pilotu aiz Mihaela Šūmahera. Edija zvaigžņu stunda pienāca 1999. gadā, kad viņš līdz pat pēdējai sacīkstei cīnījās par čempiona titulu ar Miku Hekinenu, taču Ērvins zaudēja, atpaliekot tikai par diviem punktiem. Kopš 2000. gada Ērvins brauca jaunajā Jaguar komandā. Tāpat kā ar Arrows 1997. un BAR 1999. gadā, tika solītas uzvaras, taču Ērvina labākais rezultāts bija 3. vieta (Monako 2001. gadā un Itālijā 2002. gadā). Pēc 2002. gada sezonas Ērvins pameta sacīkstes.