MicroPython ir minimizēts Python 3 programmēšanas valodas paveids mikrokontrolleru programmēšanai. To radīja Austrālijas programmētājs un fiziķis Demiens Džordžs (Damien George), veiksmīgi novadot Kickstarter atbalstītu pūļa finansējuma kampaņu 2013. gadā. Kaut gan sākotnējās Kickstarter kampaņas ietvaros MicroPython tika pielāgots konkrētam, speciāli šim nolūkam radītajam mikrokontrollerim PyBoard, šobrīd MicroPython atbalsta dažādas procesoru arhitektūras uz ARM bāzes. Piemēram, MicroPython ir darbināts uz Arduino, ESP8266, ESP32 un "Lietu interneta" aparatūras. 2016. gadā tika radīts MicroPython paveids BBC mikrokontrollerim Micro Bit, Python programmatūras nodibinājumam sadarbojoties ar BBC. Sākotnējais MicroPython pirmkods tika uzrakstīts C valodā. Pašlaik tas tiek rakstīts gan C, gan "lielajā" Python valodā. MicroPython autoru kolektīvs deklarē, ka viņu mērķis ir panākt MicroPython valodas piemērotību mikrontrolleriem ar visai trūcīgiem resursiem - sākot jau no 8 KB RAM un 128 KB lasāmatmiņas. Projekta pirmkods ir atrodams GitHub.