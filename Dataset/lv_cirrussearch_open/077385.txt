Year Zero ir sestais amerikāņu industriālā roka projekta Nine Inch Nails albums, izlaists 2007. gada 16. aprīlī. Grupas līderis Trents Reznors sarakstīja albuma mūziku un dziesmu tekstus pa to laiku, kamēr koncertēja grupas iepriekšējā albuma With Teeth koncertturnejā. Atšķirībā no intraversajiem dziesmu tekstiem Reznora iepriekšējos albumos, šis ir konceptuāls albums, kurš kritizē ASV valdības politiku, atveidojot distopisku nākotnes vīziju no 2022. gada. Albums ir daļa no lielāka Year Zero projekta, kurā ietilpst remiksu albums, alternatīvās realitātes spēle un potenciāls televīzijas vai kino projekts.