Anrī Renē Albērs Gijs de Mopasāns (franču: Henri René Albert Guy de Maupassant; dzimis 1850. gada 5. augustā, miris 1893. gada 6. jūlijā) bija franču naturālisma un reālisma rakstnieks. Viņš tiek uzskatīts par vienu no modernā īsā stāsta "tēviem". Viņš bija Gistava Flobēra skolnieks. Vairāku G. de Mopasāna stāstu darbība notiek Francijas—Prūsijas kara laikā 1870. gados, un vairākos stāstos ir aprakstīta kara bezjēdzība un nevainīgu civiliedzīvotāju nāve. Gijs de Mopasāns ir sarakstījis apmēram 300 īsos stāstus, sešus romānus, trīs ceļojumu grāmatas. Par viņa slavenāko darbu tiek uzskatīts īsais stāsts "Plūmīte" (Boule de suif), kas tika izdots 1880. gadā.