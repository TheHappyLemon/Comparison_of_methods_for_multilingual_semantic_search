Badahosas aplenkums (angļu: Siege of Badajoz, portugāļu: Batalha de Badajoz, franču: Siège de Badajoz, spāņu: Batalla de Badajoz) bija Pireneju kara epizode no 1812. gada 16. martam līdz 1812. gada 6. aprīlim, kad britu un portugāļu apvienotie spēki uzbruka Badahosas pilsētai, ko aizstāvēja franču garnizons. Angļi pilsētu ieņēma, tomēr ar lieliem zaudējumiem, tāpēc pēc pilsētas ieņemšanas komandieri zaudēja kontroli pār karaspēku un tas sāka demolēt pilsētu, lietot alkoholu, piekaujot un nogalinot civiliedzīvotājus. Kārtību izdevās atjaunot tikai pēc trim dienām. Britu kapteinis Bleiknijs rakstīja: "Saniknotie karavīri drīzāk līdzinājās elles suņu baram, kas izvemts no infernālajiem reģioniem cilvēces iznīcināšanai, nekā tiem, kas tie bija pirms 12 stundām — labi organizētai, drosmīgai, disciplinētai un paklausīgai britu armijai, kas deg tikai nepacietībā par to, ko. tiek saukta par godību."