Kuršu kāpas (lietuviešu: Kuršių nerija, krievu: Куршская коса), arī Kuršu nērija vai Kuršu strēle, ir smilšu kāpu strēle, kas atdala Kuršu jomu no Baltijas jūras. Strēles garums ir ap 98 km, platums 0,4—3,8 km. Faktiski tā ir pussala, jo pie Klaipēdas atrodas šaurums, kurā Kuršu joma savienojas ar Baltijas jūru. Daļa Kuršu kāpu pieder Lietuvas Republikai, daļa — Krievijas Federācijas Kaļiņingradas apgabalam. Kuršu kāpas ir aizsargājama dabas teritorija. Tajā izveidots nacionālais parks.