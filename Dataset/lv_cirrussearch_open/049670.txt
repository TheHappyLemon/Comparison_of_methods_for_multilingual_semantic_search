Pieres kauls (os frontale) ir nepāra, gaisu saturošs cilvēka galvaskausa smadzeņu daļas kauls. Tas atrodas galvaskausa augšējā - priekšējā virsmā. Pieres kauls izveido pieri, acs dobumu augšējo malu, un ir daļa no deguna dobuma. Pieres kaula vidusdaļā atrodas pieres dobumi, kas ir savienoti ar degunu un pieder pie deguna blakusdobumu sistēmas, šie dobumi piedalās arī balss rezonanses veidošanā. Kaulam ir četras daļas: Pieres zvīņa (squama frontalis) Divas acs dobuma daļas (pars orbitalis) Deguna daļa (pars nasalis) Pieres zvīņas (squama frontalis) ārēja virsmā ir pieres paugurs (tuber frontale), bet zem tā atrodas dažādi izteikts uzacu loks (arcus superciliaris). Starp abiem uzacu lokiem ir laukums, ko sauc par virsdeguni (glabella). Acs dobuma augšējo malu (margo supraorbitalis) veido zvīņas apakšmala, kuras mediālajā daļā ir pieres ierobs (incisura frontalis) vai atvere (foramen frontale). Sānos un uz leju pieres zvīņa pāriet vaiga izauguma (processus zygomaticus), no kura virzienā uz augšu iet deniņu līnija (linea temporalis). Pieres zvīņas iekšējā virsmā (facies interna) ir redzamas asinsvadu rievas (sulci arteriosi et venosi), smadzeņu kroku un rievu iespiedumi bedrīšu un pacēlumu veidā (impressiones digitatae et juga cerebralia). Acs dobuma daļas (pars orbitalis) iekšēja virsmā arī redzamas asinsvadu rievas (sulci arteriosi et venosi), smadzeņu kroku un rievu iespiedumi bedrīšu un pacēlumu veidā (impressiones digitatae et juga cerebralia). Starp abām acs dobuma daļām ir sietiņkaula ierobs (incisura ethmoidalis). Acs dobuma daļa ir gluda un tās laterālajā stūrī ir asaru dziedzera bedre (fossa glandulae lacrimalis). Deguna daļa (pars nasalis) atrodas starp abām acs dobuma daļām un ir vismazākā pieres kaula daļa. Deguna daļā atrodas divas atveres (apertura sinus frontalis), kas ir pieres kaula gaisu saturošā dobuma (sinus frontalis) atveres. Dobuma starpsiena (septum sinuum frontalium) sadala pieres dobumu divās daļās (labajā un kreisajā).