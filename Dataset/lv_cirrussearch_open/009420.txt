Vislava Šimborska (poļu: Wisława Maria Anna Szymborska; dzimusi 1923. gada 2. jūlijā, mirusi 2012. gada 1. februārī) bija poļu dzejniece, 1996. gada Nobela prēmijas literatūrā laureāte. Dzimusi Kurņikā 1923. gadā, tomēr jau 1931. gadā ģimene pārcēlās uz Krakovu. 1945. gadā sāka studijas Jagaiļa universitātē, iesākumā poļu valodā un literatūrā, vēlāk socioloģijā, tomēr universitāti nebeidza. Krakovā iekļāvās vietējo literātu aprindās, iepazīstoties ar Česlavu Milošu. 1945. gadā publicēja pirmo dzejoli. Iesākumā bija pārliecināta komuniste un Ļeņina, Staļina slavinātāja, tomēr 20 gadsimta piecdesmitajos gados kļuva par iekārtas kritiķi. 1966. gadā izstājās no valdošās partijas. No 1953. līdz 1981. gadam strādāja literārajā žurnālā Życie Literackie. Kļuva plaši pazīstama ārpus Polijas faktiski tikai pēc Nobela prēmijas saņemšanas 1996. gadā. Īpatnēji, ka Šimborskas literārā reputācija balstās uz diezgan maz dzejoļiem - to publicēti mazāk nekā 250.