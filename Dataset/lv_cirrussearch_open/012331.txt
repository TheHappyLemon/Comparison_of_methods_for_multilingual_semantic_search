1968. gada Eiropas čempionāts futbolā notika Itālijā no 5. līdz 10. jūnijam. Tas bija pēc skaita 3. Eiropas čempionāts futbolā, ko rīkoja UEFA. Par Eiropas čempioniem kļuva laukuma saimnieki Itālijas izlase, kas fināla pārspēlē ar 2-0 uzvarēja dienvidslāvus. Šis bija pirmais finālturnīrs, kas vairs nesaucās Eiropas Nāciju Kauss, bet gan Eiropas čempionāts. Salīdzinot ar iepriekšējo 1964. gada turnīru, bija mainījusies kvalifikācijas turnīra izspēles kārtība - tagad finālturnīra dalībnieces tika noteiktas grupu turnīros. Finālturnīram kvalificējās kvalifikācijas grupu uzvarētāji Anglija, Dienvidslāvija, Itālija un PSRS. Pirmajā pusfinālā, kurā tikās Itālijas un PSRS komandas, spēles pagarinājums beidzās 0-0, tādēļ, lai noskaidrotu uzvarētāju, tika mesta monēta, kas izšķīra Itālijas iekļūšanu finālā. Otrajā pusfinālā dienvidslāvi, pateicoties Dragana Džajiča 86. minūtē gūtajiem vārtiem, uzvarēja Angliju. Spēlē par trešo vietu angļi ar 2-0 pieveica PSRS izlasi. Finālspēlē sacentās Itālijas un Dienvidslāvijas izlases. Finālspēlē pat pēc pagarinājuma nevarēja noteikt uzvarētāju, jo mačs bija beidzies neizšķirti 1-1, tādēļ tika spēlēta fināla pārspēle. Tajā pārāki izrādījās Itāļi, kas pirmo reizi kļuva par Eiropas čempioniem.