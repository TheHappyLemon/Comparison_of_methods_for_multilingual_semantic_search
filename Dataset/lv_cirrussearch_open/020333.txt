Frīdrihs Leopolds Augusts Veismanis (vācu: Friedrich Leopold August Weismann; dzimis 1834. gada 17. janvārī, miris 1914. gada 5. novembrī) bija vācu zoologs un evolūcijas teorijas pētnieks. Freiburgas Universitātes profesors. Oponēja Lamarka evolūcijas teorijai. Izvirzīja tēzi, ka organisma gametas nosaka somatisko šūnu iedzimtās īpašības, bet ne otrādi. Tāpēc organisma dzīves laikā iegūtās īpašības netiek mantotas nākamajām paaudzēm. Šie secinājumi tika izdarīti pirms Gregora Mendeļa darbu atkalatklāšanas 1900. gadā.