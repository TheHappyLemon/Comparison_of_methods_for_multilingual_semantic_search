Šis raksts ir par svētajiem tekstiem zoroastrismā. Par valodu skatīt rakstu avesta (valoda). Avesta ir primārais svēto tekstu krājums zoroastrismā, kas galvenokārt ir uzrakstīts avestas valodā. Nosaukuma etimoloģija ir neskaidra, lai gan tiek uzskatīts, ka tas ir cēlies no persiešu valodas vārda apastāk, kas nozīmē "pamatteksts". Avesta sarakstīta laika posmā no 9. līdz 3. gadsimtam p.m.ē. Visvecākā sastāvdaļa Avestas reliģisko tekstu krājumā ir vecās himnas jeb gāthas ("dziedājumi"), kas satur reliģiskus pravietojumus, pamudinājumus un tā tālāk, un ko uzskata par paša Zaratustras sacerētām. Sasanīdu impērijas laikā tā tika sadalīta 21 atsevišķā grāmatā. Vēsturnieki Avestu izmanto kā svarīgu seno austrumu tautu vēstures avotu.