Metamorfie ieži ir ieži, kas metamorfisma procesā veidojušies no nogulumiežiem, magmatiskiem iežiem un no vecākiem metamorfiem iežiem. Šie ieži veidojas, kad jebkurš iežu veids (tai skaitā arī agrāk izveidojušies metamorfie ieži) nokļūst atšķirīgos temperatūras un spiediena apstākļos. Šī temperatūra un spiediens vienmēr ir augstāki nekā pie Zemes virsmas, un tiem jābūt pietiekami augstiem, lai pārvērstu iezī esošos minerālus citos minerālu tipos vai citās to pašu minerālu formās. Kā piemērus var minēt, ka no granīta veidojas gneiss, no kaļķakmens — marmors, no smilšakmens — kvarcīts. Metamorfajiem iežiem ir raksturīga slāņaina vai joslaina tekstūra, kas ir raksturīga tikai šiem iežiem. Tie satur dažādus minerālus, piemēram, talku, serpentīnu, hlorītu, tomēr tie nesatur ūdenī viegli šķīstošus minerālus vai minerālus, kuru sastāvā ir kristalizēts ūdens, tāpat tie nesatur amorfos minerālus. Pie metamorfajiem iežiem pieder gneiss, šīferis, marmors, slāneklis, kvarcīts.