Senna (franču: Senne) jeb Zenne (nīderlandiešu: Zenne) ir 103 kilometrus gara upe Beļģijā. Izteka netālu no Suanjī pilsētas. Tek ziemeļu-ziemeļaustrumu virzienā. Šķērso valsts galvaspilsētu Briseli virzienā no dienvidrietumiem uz ziemeļaustrumiem, tomēr gandrīz nav pamanāma, jo no 1867. līdz 1871. gadam tā tika kanalizēta inženiera Anrī Mo vadībā. Pie Briseles no Sennas atdalās Briseles - Šeldas jūras kanāls. Lejpus Briseles Senna tek caur Vilvordi. Senna no kreisās puses ietek Dilas upē Mehelenas municipalitātē netālu no Deilas ietekas Ripelā.