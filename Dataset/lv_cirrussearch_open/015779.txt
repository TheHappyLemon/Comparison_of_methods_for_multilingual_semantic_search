Bruno Jūliuss Floriāns Tauts (vācu: Bruno Julius Florian Taut; dzimis 1880. gada 4. maijā, miris 1938. gada 24. decembrī) bija vācu arhitekts, arhitektūras teorētiķis un pilsētplānotājs. Pazīstami ir Tauta Veimāras Republikas periodā celtie modernistiskie Berlīnes daudzdzīvokļu kompleksi, kuri iekļauti UNESCO Pasaules mantojuma sarakstā. Dzimis Kēnigsbergā uzņēmēja ģimenē. No 1904. līdz 1908. gadam strādāja Štutgartē, arhitekta Teodora Fišera birojā. 1910. gadā nodibināja savu biroju Berlīnē. No 1912. līdz 1915. gadam projektēja dārzu pilsētas Berlīnē un Magdeburgā. Starptautisku slavu guva ar 1914. gadā uzcelto Stikla paviljonu Ķelnē. No 1921. līdz 1923. gadam - Magdeburgas galvenais arhitekts. Pēc tam atgriezās Berlīnē, kur projektējis vairākus dzīvojamos kvartālus. Pēc nacistu nākšanas pie varas - emigrācijā, iesākumā Šveicē, pēc tam Japānā. No 1936. gada - Turcijā, kur realizējis vairākus projektus, cita starpā arī Mustafas Kemala Ataturka bēru katafalku. Miris 1938. gadā.