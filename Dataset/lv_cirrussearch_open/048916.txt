Slovēnija piedalījās 2000. gada vasaras olimpiskajās spēlēs, kas notika Austrālijas pilsētā Sidnejā no 2000. gada 15. septembra līdz 1. oktobrim. Šī bija trešā reize, kad Slovēnija piedalījās vasaras olimpiskajās spēlēs, kopš Dienvidslāvijas sabrukuma. Slovēnijas olimpisko komandu 2000. gada vasaras olimpiskajās spēlēs veidoja 74 sportisti (55 vīrieši un 19 sievietes), kuri startēja 13 olimpiskajos sporta veidos. Šī bija līdz tam lielākā Slovēnijas sportistu delegācija, kāda ir startējusi vasaras olimpiskajās spēlēs. Visvairāk sportistu, 19 sportisti, no Slovēnijas bija pārstāvēti vieglatlētikā. Pirmo reizi Slovēnija bija pārstāvēta kādā no komandu sporta veidiem: rokasbumbā startēja vīriešu komanda. Bez rokasbumbas, Slovēnija pirmo reizi bija pārstāvēta arī badmintonā un tekvondo. Savukārt pēc 8 gadu pārtraukuma tā atkal bija pārstāvēta vingrošanā. Slovēnijas karognesējs 2000. gada Sidnejas spēļu atklāšanas ceremonijā bija airētājs Iztoks Čops.