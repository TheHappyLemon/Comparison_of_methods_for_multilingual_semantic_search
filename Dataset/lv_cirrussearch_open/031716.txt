Windows-1257 (Windows Baltic) ir viena baita kodu lappuse, ko izmanto latviešu, igauņu un lietuviešu valodas atbalstam Microsoft Windows. Šī kodu lappuse ir līdzīga ISO 8859-13, bet atšķiras kodi A1, A5, B4, FF un 80–9F, ko Windows viena baita kodu lappusēs tipiski aizņem grafiskie simboli. Windows-1257 nav savietojams ar vecākajiem ISO 8859-4 un ISO 8859-10 kodējumiem. Līdzīgi kā citām kodu lappusēm, šajā kodu lappusē atbalstītās valodas var tikt atbalstītas arī citās kodu lappusēs. Igauņu valodā var rakstīt arī izmantojot Windows-1252. Izmantojot šo lapu ir iespējams (bet tā darīts tiek reti) rakstīt poļu un vācu valodā. Vācu valodai specifiskās rakstzīmes būs identiskas tām, kas izmantotas Windows-1252. Mūsdienu pielietojumos Windows-1257 vietā vēlams izmantot Unikodu.