Harijs Edvards Stailss (angļu: Harry Edward Styles; dzimis 1994. gada 1. februārī), ir angļu dziedātājs, dziesmu autors un aktieris. Viņa muzikālā karjera sākās 2010. gadā ar piedalīšanos britu mūzikas konkursa daudzsēriju realitātes šovā "X Faktors", kur viņš uzstājās kā solo dziedātājs. Kaut arī viņš no šova tika agri izslēgts, viņu pēc tam pievienoja zēnu grupai One Direction, kas kļuva par vienu no visu laiku komerciāli veiksmīgākajām zēnu grupām. 2017. gadā Stailss izdeva savu pirmo albumu "Harry Styles" un 2019. gadā otro — "Fine line". Otrais albums 2020. gadā tika iekļauts žurnāla Rolling Stone sarakstā 500 visu laiku izcilākie albumi. 2021. gadā saņēma Grammy balvu par dziesmu "Watermelon Sugar" kā labākais popmūzikas solo izpildītājs. Kā aktieris viņš debitēja Kristofera Nolana kara filmā "Denkerka" (2017). Piedalījies nelielā lomā filmā "Mūžīgie" (2021). Filmējies galvenajās lomās 2022. gada filmās "Neraizējies, dārgā" un My Policeman.