Šūmeikera krāteris ir triecienkrāteris uz Mēness. Tas atrodas tuvu Mēness dienvidpolam, blakus Šekltona krāterim. Krātera apmale un iekšpuse ir klāta ar mazākiem krāteriem. Pirms Starptautiskā Astronomijas savienība krāterim bija piešķīrusi tā pašreizējo vārdu, neoficiāli to dēvēja par Mosona krāteri (par godu Antarktikas pētniekam Daglasam Mosonam. Šūmeikera vārds krāterim tika piešķirts, godinot astronomu Jūdžinu Šūmeikeru. Neliels daudzums viņa mirstīgo atlieku atradās kosmiskajā aparātā Lunar Prospector, kurš tika ietriekts krāterī, cerībā atrast tajā ūdeni. Pētnieku uzmanību krāteris piesaistīja pēc tam, kad Lunar Prospector bija atklājis paaugstinātu ūdeņraža klātbūtni šajā un blakus esošajos krāteros. Krātera pamatne pastāvīgi ir noēnota. Saule to tieši neapspīd, tāpēc temperatūra šeit ir zemāka par 100° K. Esošie apstākļi bija labvēlīgi, lai krātera iekšpusē varētu atrasties ūdens ledus veidā. 1999. gada 31. jūlijā Lunar Prospector tika ietriekts krāterī, lai trieciena rezultātā radītajā putekļu mākonī meklētu ūdens pēdas. Eksperiments bija nesekmīgs, ūdens tā arī netika atrasts.