Hibiski (Hibiscus) ir malvu dzimtas augu ģints. Ģintī ietilpst aptuveni 300 sugas, no kurām neviena nav Latvijā sastopama savvaļā. Hibisku dabiskais izplatības areāls ir tropu, subtropu, daļēji mērenā josla. Hibiski ir lakstaugi un krūmi, atsevišķas sugas ir nelieli koki. Daudzas hibisku sugas ir dekoratīvie augi; Āfrikā un Dienvidaustrumu Āzijā tiek kultivēts šķiedraugs kaņepju hibisks jeb kenafa (Hibiscus cannabinus, no raupjās šķiedras tiek gatavots brezents); lieplapu hibisks (Hibiscus tiliaceus) ļoti bieži ir sastopams Dienvidāzijas un Dienvidaustrumu Āzijas jūrmalās un mangrovju audzēs. Bāmija jeb ēdamais hibisks nepieder hibisku ģintij, bet gan Abelmoschus ģintij.