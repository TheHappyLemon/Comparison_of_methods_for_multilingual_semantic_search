Talija, arī 23 Talija ir asteroīds ar diametru apmēram 108 km, atrodas asteroīdu joslā, pieder S tipa asteroīdu grupai. Asteroīdu atklāja 1852. gada 15. decembrī angļu astronoms Džons Hainds Bišopa observatorijā Londonā. Haindam tas bija astotais atklātais asteroīds (kopā 10). Asteroīds nodēvēts mūzas Talijas vārdā. Vārdu izvēlējās observatorijas īpašnieks Džordžs Bišops. Grieķu mitoloģijā Talija ir Zeva un Mnēmosines meita, komēdijas un vieglās dzejas mūza. Talija ir neregulāras formas asteroīds, spektrs liecina, ka tas ir S tipa asteroīds, kura virsmu klāj dzelzi un magniju saturoši silikātu minerāli. Asteroīda orbītas lielā pusass ir 2,62 AU, tā atrodas asteroīdu joslā starp 3:1 un 5:2 orbitālās rezonanses Kirkvuda spraugām.