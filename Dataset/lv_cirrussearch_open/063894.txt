Auzenes (latīņu: Festuca) ir augu ģints graudzāļu dzimtā, kurā iekļauti mūžzaļi vai daudzgadīgi zālaugi. Ģintij ir kosmopolītiska izplatība, sugas sastopamas visos kontinentos, izņemot Antarktīdu. Auzenes ir tuvu radniecīgas ar airenēm (latīņu: Lolium), un jaunākie filoģenētiskie pētījumi, kuros veikta DNS sekvencēšana, liecina, ka ģints nav monofilētiska. Rezultātā augu taksonomisti dažas auzeņu sugas ir pārvietojuši uz aireņu ģinti vai arī uz atsevišķu ģinti Schedonorus. Tā kā šīs ģints taksonomija nav viennozīmīga, ģintī klasificēto sugu skaits svārstās no vairāk nekā 400 līdz vairāk nekā 640. Ir apzināts, ka auzeņu ziedputekšņi bieži izraisa alerģisku rinītu.