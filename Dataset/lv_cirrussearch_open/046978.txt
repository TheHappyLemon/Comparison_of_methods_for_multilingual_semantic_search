Latvijas čempionāts badmintonā ir augstākās individuālās badmintona sacensības Latvijā, kurās tiek noskaidroti Latvijas labākie badmintonisti piecās kategorijās (abu dzimumu vienspēlēs un dubultspēlēs, kā arī jauktajās dubultspēlēs). Čempionāts tiek rīkots kopš 1964. gada (vispirms kā Latvijas PSR čempionāts badmintonā). Patlaban sacensības rīko Latvijas badmintona federācija. Savukārt no 1997. gada tiek rīkots Latvijas klubu čempionāts badmintonā. Visvairāk reižu čempionātā uzvarējuši Kristīne Gurecka (pazīstama kā Kristīne Šefere; 54 reizes), tai skaitā 11 reizes uzvarot visās trijās iespējamajās kategorijās, un Eduards Loze (32 reizes).