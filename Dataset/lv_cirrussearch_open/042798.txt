Tiesībsargs, ombuds jeb ombudsmanis (zviedru: ombudsman, no ombud — 'pilnvarotais' un man — 'vīrs') ir valsts amatpersona, kurš izskata cilvēktiesību un labas pārvaldības principa ievērošanas jautājumus. Parasti, kaut arī ne vienmēr, tiesībsargu ieceļ attiecīgās valsts valdība vai parlaments. Viņš ir starpnieks, kurš izlīdzina konfliktsituācijas starp ierēdņiem, amatpersonām, valsts iestādēm un fiziskajām, kā arī privāto tiesību juridiskajām personām. Amats 1809. gadā radās Zviedrijā, bet 20. un 21. gadsimtā ieviests daudzās valstīs, tostarp Latvijā.