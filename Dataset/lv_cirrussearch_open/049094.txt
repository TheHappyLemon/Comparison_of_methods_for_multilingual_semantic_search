Šis raksts ir par tēlu. Par filmu skatīt rakstu Supermens (filma). Supermens (angļu: Superman) ir supervaronis DC Comics izdotajos komiksos. Supermens tiek uzskatīts par vienu no populārākajiem šādā veida tēliem un par amerikāņu kultūras ikonu. Supermena tēlu radīja 1932. gadā amerikāņu rakstnieks Džerijs Sīgels un Kanādā dzimušais mākslinieks Džo Šusters, kad abi dzīvoja Klīvlendā, Ohaio štatā. 1938. gadā Supermena tēls tika pārdots Detective Comics, Inc. kompānijai un tas parādījās "Action Comics" pirmajā numurā (1938. gada jūlijs), kā arī vēlāk parādījās radio seriālos, televīzijas raidījumos, filmās, laikrakstu slejās un datorspēlēs. Supermena piedzīvojumu panākumi aizsāka supervaroņu žanru amerikāņu komiksos.