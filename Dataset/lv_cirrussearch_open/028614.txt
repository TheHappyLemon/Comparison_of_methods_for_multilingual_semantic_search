Volters "Klaids" Freizers (angļu: Walter "Clyde" Frazier; dzimis 1945. gada 29. martā), pazīstams arī kā Volts Freizers (Walt Frazier), ir bijušais amerikāņu basketbolists, spēlējis saspēles vadītāja pozīcijā. Pēc karjeras beigām kļuvis par vienu no populārākajiem spēļu komentētājiem NBA, komentē Ņujorkas "Knicks" spēles. Gandrīz visu profesionāļa karjeru pārstāvējis NBA klubu Ņujorkas "Knicks", taču karjeru noslēdzis Klīvlendas "Cavaliers" vienībā. "Knicks" sastāvā izcīnīja divus NBA čempiontitulus, kas arī ir līdz šim kluba vienīgie. Septiņas reizes piedalījies NBA Visu zvaigžņu spēlē, vienā no tām tika atzīts par spēles vērtīgāko spēlētāju. Četrās sezonās iekļauts līgas simboliskajā pirmajā izlasē, septiņās sezonās tika iekļauts līgas simboliskajā pirmajā aizsardzības izlasē. Pašlaik ir "Knicks" kluba rekordists rezultatīvajās piespēlēs (4791). Iepriekš ir piederējuši arī vairāki citi rekordi, tomēr tos vēlāk ir pārspējis Patriks Jūings. 1987. gadā tika iekļauts Basketbola slavas zālē. 1996. gadā tika nosaukts par vienu no 50 izcilākajiem NBA spēlētājiem.