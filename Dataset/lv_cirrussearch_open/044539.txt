Indoeiropiešu valodas ir valodu saime, pie kuras pieder vairāk nekā 400 valodu un dialektu. Tā ir lielākā valodu saime pasaulē runātāju skaita ziņā, pie kuras pieder 12 no 20 runātāju skaita ziņā lielākajām valodām. Indoeiropiešu valodā runā vairāk nekā 3 miljardi cilvēku. Mūsdienās no visām indoeiropiešu valodām pēc runātāju skaita vislielākās ir angļu, hindi, urdu, spāņu, portugāļu, bengāļu, franču, krievu, vācu un pandžabu valodas, no kurām katra ir dzimtā valoda vairāk nekā 100 miljoniem cilvēku. Angļu valoda ir vienīgā indoeiropiešu valoda, kuras pratēju skaits pārsniedz miljardu, jo tā izplatījās visos pasaules ģeogrāfiskajos kontinentos pateicoties angļu kolonijām un mūsdienās ir kļuvusi par starptautiskās saziņas valodu. Indoeiropiešu valodu saime kopā ar urāliešu valodām ir viena no divām vienīgajām Eiropas kontinentā esošajām valodu saimēm.