Aleksandras fjords (angļu: Alexandra Fiord) ir līcis Kanādas Arktikā. Izvietojies Elsmīra salas austrumos, atzarojas no Bjūkenena līča starp Johana pussalu austrumos un Torvalda pussalu rietumos. Pie fjorda ieejas vairākas nelielas saliņas, lielākā no kurām ir Skrelinga sala. Krasti galvenokārt klinšaini. Fjords lielāko daļu gada pildīts ar ledu. Fjorda krastos atrastas līdz pat 4500 gadu senas paleoeskimosu un Tules kultūras pēdas. Kopš 1953. gada fjorda austrumu krastā ierīkota Kanādas Karaliskās jātnieku policijas stacija Aleksandrafjorda; mūsdienās tiek izmantota kā zinātnisko ekspedīciju sezonāla bāze.