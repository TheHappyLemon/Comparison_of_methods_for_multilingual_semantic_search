Alfreds "Freds" Cinnemans (vācu: Alfred "Fred" Zinnemann; dzimis 1907. gada 29. aprīlī, miris 1997. gada 14. martā) bija Austroungārijā dzimis amerikāņu kinorežisors. Cinnemans saņēmis četras Amerikas Kinoakadēmijas balvas par režiju un producēšanu, strādājot pie dažādu žanru, kā trilleru, vesternu, film noir un lugu adaptāciju, filmām. Radījis tādas filmas kā drāmas The Search (1948), The Men (1950) un "Mūķenes stāsts" (The Nun's Story, 1959), vesternu High Noon (1952), kara drāmas "No šejienes līdz bezgalībai" (1953) un "Džūlija" (1977), mūziklu Oklahoma! (1955), vēsturisko filmu "Cilvēks katrai situācijai" (A Man for All Seasons, 1966) un politisko trilleri "Šakāļa diena" (1973). Cinnemana filmas kopumā saņēmušas 65 Amerikas Kinoakadēmijas balvu nominācijas, uzvarot 24. Pats Cinnemans ticis nominēts 10 Oskara balvām, saņemot "Labākā režisora" balvu par "No šejienes līdz bezgalībai", "Labākā režisora" un "Labākā filmas" balvu esot producentam par "Cilvēks katrai situācijai", kā arī "Labākās dokumentālās īsfilmas" balvu par Benjy (1951). Cinnemana filmās debitējuši tādi pazīstami aktieri kā Marlons Brando, Rods Steigers, Džūlija Herisa, Montgomerijs Klifts, Šērlija Džounsa un Merila Strīpa.