Pauls Klē (vācu: Paul Klee; dzimis 1879. gada 18. decembrī, miris 1940. gada 29. aprīlī) bija Šveices gleznotājs. Klē darbiem ir raksturīgs ļoti individuāls stils, kurā var saskatīt ekspresionisma, Bauhaus un sirreālisma iezīmes. Viņš ir bijis arī orientālisma students. Klē bija jau no dzimšanas talantīgs zīmētājs, kurš eksperimentēja ar krāsu teoriju un to ļoti labi apguva. Viņa lekcijas Schriften zur Form und Gestaltungslehre, kas tika publicētas angļu valodā kā Paul Klee Notebooks, tiek uzskatītas par īpaši nozīmīgu modernās mākslas teorētisko darbu, kas tiek salīdzināts ar Leonardo da Vinči darba A Treatise on Painting nozīmību Renesanses periodam.