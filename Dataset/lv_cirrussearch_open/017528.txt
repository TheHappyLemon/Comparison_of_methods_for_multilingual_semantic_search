Filmas rediģēšanas un video rediģēšanas pēcapstrādē ar saplūdi apzīmē pakāpenisku pāreju no viena attēla otrā attēlā. Termins uzplūst tiek lietots, lai apzīmētu tukšuma pāreju attēlā, savukārt ar izdzist — attēla pāreju tukšumā. Saplūde ir efekts, kura laikā pārklājas divi attēli, parasti ainas beigās vai ainas sākumā, taču saplūde var tikt izmantota arī starp kadriem vienā ainā. Saplūde ir pretēja griezumam, jo cietā griezumā vienu kadru nomaina otrs kadrs un šajā gadījumā pakāpeniskas pārejas nav. Filmā saplūdes efekts parasti tiek panākts ar optisko printeri, pakļaujot kadrus dubultai ekspozīcijai. Lineārā video montāžā vai televīzijas tiešraidē saplūdes efekts tiek radīts, interpolējot video signālus. Nelineārā video montāžā saplūdi panāk ar programmatūru, pakāpeniski interpolējot attēlu pikseļu RGB vērtības. Papildus sapludina arī skaņas celiņu. Griezums un saplūde tiek lietoti atšķirīgi. Ar griezumu mainās kameras novietojums, atklājot citu skatupunktu, no kuras aina tiek rādīta. Šādi skatītājs momentāni nokļūst citā vietā un var aplūkot ainu no citas perspektīvas. Pārejas un saplūdes parasti ilgst 1 līdz 2 sekundes (24-48 kadri), lai gan to ilgums var mainīties atkarībā no režisora un montāžista iecerēm. Īsas saplūdes (6-12 kadri) var tikt izmantotas, lai mīkstinātu pamanāmus cietos griezumus vai lēciena griezumus, kas varētu pārsteigt skatītāju. Filma A Place in the Sun ir ievērojama ar īpaši garām pārejām un saplūdēm.