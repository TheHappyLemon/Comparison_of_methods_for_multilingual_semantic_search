"Pasaulē sliktākais cilvēks" (norvēģu: Verdens verste menneske) ir 2021. gada Norvēģijas, Francijas, Dānijas un Zviedrijas kopražojuma romantiska komēdijdrāmas filma, kuras režisors un viens no scenārija autoriem ir Joahims Trīrs. Filmā galvenās lomas atveido Renāte Reinsve, Anderss Danielsens Lī un Herberts Nordrums. Šī ir trešā filma Trīra "Oslo triloģijā" pēc "Reprīze" (Reprise, 2006) un "Oslo, 31. augusts" (Oslo, 31. august, 2011). Filma stāsta par jaunas sievietes Jūlijas dzīvi četru gadu garumā, kuras haotiskā dzīve liek skatīties uz to, kas viņa patiesībā ir. Filmas "Pasaulē sliktākais cilvēks" pirmizrāde notika 2021. gada 8. jūlijā 2021. gada Kannu kinofestivālā. Filma nominēta Zelta palmas zaram, savukārt Reinsve saņēma festivāla labākās aktrises balvu. Filma nominēta 94. Kinoakadēmijas balvai kategorijās "Labākā starptautiskā spēlfilma" un "Labākais oriģinālscenārijs".