Abscess (latīņu: abscessus) ir strutu sakopojums, kas lokalizēti veidojas dažādos audos un orgānos. Abscesam raksturīga audu sabrukšana un norobežota strutaina dobuma veidošanās. Tas var veidoties zem iekaisušas ādas, aknās, plaušās u.c. Parasti to izraisa baktērijas vai parazīti, bet retāk tā veidošanās iemesls var būt svešķermeņi, piemēram, skabarga, lode vai netīra šļirces adata. Būtībā tā ir ķermeņa aizsardzības reakcija, lai infekcija neizplatītos blakus esošajos audos. Zemādas abscess var veidoties kā komplikācija furunkulozei vai karbunkulam, kā arī, sastrutojot hematomām (zilumiem). Dažādi abscesi var rasties sepses rezultātā. Plaušu abscess var būt pneimonijas komplikācija (abscedējošā pneimonija). Abscesus ārstē ķirurģiski — izdara incīziju un ārstē kā strutainu brūci. Orgānu abscesus izgriež veselo audu robežās vai arī veic dobuma drenāžu.