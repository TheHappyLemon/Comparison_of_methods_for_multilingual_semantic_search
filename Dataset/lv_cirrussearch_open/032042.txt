Rudžēro Leonkavallo (itāļu: Ruggero Leoncavallo, dzimis 1857. gada 23. aprīlī, miris 1919. gada 9. augustā) bija itāliešu komponists un libretists. Mūsdienās pazīstamākais darbs ir 1892. gadā pirmizrādi piedzīvojušā opera "Pajaci". Dzimis Neapolē tiesneša ģimenē. Jaunību pavadīja Montalto Ufugo, Kalabrijā. Studēja Neapoles konservatorijā un literatūru Boloņas Universitātē. No 1879. līdz 1882. gadam strādāja par klavierskolotāju Ēģiptē hedīva galmā, vēlāk pārceļoties uz Parīzi, kur darbojās kā pianists un komponists. 1886. gadā pārcēlās uz Milānu, kur strādāja kā operu komponists un libretists. 1892. gadā Milānā tika atskaņota opera "Pajaci", kas uzreiz guva panākumus. Lai arī vēlākajos gados Leonkavallo radīja vēl vairākas operas un operetes, neviena no tām nespēja atkārtot "Pajaci" panākumus, un mūsdienās tās tiek atskaņotas reti. Kā libretists Leonkavallo pazīstams arī kā Džakomo Pučīni operas "Manona Lesko" libreta autors.