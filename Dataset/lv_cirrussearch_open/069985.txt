Dženifera Daudna (angļu: Jennifer Doudna, izrunā: [ˈdaʊdnə]; dzimusi 1964. gada 19. februārī) ir Amerikas Savienoto Valstu bioķīmiķe, molekulārbioloģe, kristalogrāfe un universitātes profesore. Daudna ir CRISPR gēnu rediģēšanas aizsācēja un sniegusi nozīmīgu ieguldījumu bioķīmijas un ģenētikas attīstībā. 2020. gadā kopā ar Emanuelu Šarpentjē ieguva Nobela prēmiju ķīmijā “par gēnu rediģēšanas metodi”. Ar CRISPR metodi var ātri un precīzi rediģēt ģenētisko materiālu. Ar šo metodi novērš un ārstē dažādas slimības. Kā universitātes profesore viņa strādā Kalifornijas Universitātē (Bērkli).