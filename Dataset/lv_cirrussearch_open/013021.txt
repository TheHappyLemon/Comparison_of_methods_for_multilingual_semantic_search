Timotijs Līrijs (angļu: Timothy Leary; dzimis 1920. gada 22. oktobrī, miris 1996. gada 31. maijā) bija amerikāņu psihologs un rakstnieks, plašāk zināms kā psihodēlisko vielu atbalstītājs. 1960. gadu sākumā, kad tādas vielas kā LSD un psilocibīns bija legālas, Līrijs kopā ar Ričardu Alpertu veica eksperimentus Hārvardas Universitātes projektā, kurā centās pierādīt psilocibīna spēju novērst jaunu bijušo ieslodzīto noziedzisko nodarījumu veikšanu un spēju veicināt cilvēkos reliģiozitāti. Vēlāk Līrijs un viņa kolēģis Ričards Alperts tika par eksperimentiem atlaisti no darba universitātē. Līrijs ticēja, ka LSD ir liels potenciāls psihoterapijā. Viņš arī plaši uzstājās, runājot un rakstot par transhumānisma konceptiem: ceļošanu visumā, intelekta palielināšanu, dzīves ilguma pagarināšanu. Līrijs ir arī autors apziņas astoņu ciklu modelim. 1960. gados un 1970. gados Līrijs tika regulāri arestēts un pabija 29 cietumos dažādās pasaules vietās. Prezidents Ričards Niksons vienreiz raksturoja Līriju kā "visbīstamāko cilvēku Amerikā".