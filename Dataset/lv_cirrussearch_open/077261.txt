Verhojanska (krievu: Верхоянск), arī Iehē Ģāni (jakutu: Үөһээ Дьааҥы), ir pilsēta Krievijā, Jakutijā, Janas upes labajā krastā, 92 km uz dienvidrietumiem no Batagajas, 675 km attālumā no Jakutskas. Verhojanskā dzīvo 1269 iedzīvotāji, tā ir viena no vismazākajām Krievijas pilsētām pēc iedzīvotāju skaita. Verhojanska ir viena no pasaules aukstākajām vietām, šeit ir ļoti auksts klimats. Šeit pati zemākā reģistrētā gaisa temperatūra ir -67,8 °C. Tāpat kā Oimjakona, arī Verhojanska ir Zemes aukstuma pols. Verhojanskas klimats ir krasi kontinentāls. Ziema ir ekstremāli auksta, sausa un ilga, vasara ir īsa, karsta un arī sausa. Nokrišņu maz, lielākā daļa vasarā, to daudzums gada laikā ir tikai 178 mm, no tiem 36 mm izkrīt jūlijā, bet ziemā katru mēnesi izkrīt tikai apmēram 7 mm nokrišņu. Pavasaris un rudens arī ir auksti. Gada vidējā temperatūra ir -15,3 °C, janvārī tā ir -46 °C, bet jūlijā +16 °C. Temperatūras absolūtais maksimums ir +37,3 °C. Vidējais vēja ātrums ir mazs - tikai 1,3 m/s, gaisa mitrums ir 69%.