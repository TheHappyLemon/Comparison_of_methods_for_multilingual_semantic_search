Burjati (burjatu: буряадууд, буряад) ir mongoļu tautas etniskā grupa, kas dzīvo galvenokārt Krievijas Federācijas Burjatijas Republikā un Irkutskas apgabalā, kā arī Aizbaikāla novadā, kura teritorijā līdz 2008. gada 1. martam pastāvēja Aginskas Burjatu autonomais apvidus. Pārkrievošanas dēļ tikai daļa burjatu runā burjatu valodā. Pēc reliģiskās pārliecības lielākoties budisti, pirms budisma izplatīšanās burjati bija dažādu ticējumu piekritēji (šamanisms). Burjatu vidū ir neliels skaits kristietības sekotāju. Kristietības izplatīšanās burjatu vidū sākās līdz ar pirmo krievu parādīšanos. Aptuvenais burjatu skaits dažādos avotos tiek lēsts no 550 tūkstošiem līdz 690 tūkstošiem cilvēku, pēc 2021. gada Krievijas Federācijas tautskaites laikā 464 369 iedzīvotājus reģistrēja kā burjatus.