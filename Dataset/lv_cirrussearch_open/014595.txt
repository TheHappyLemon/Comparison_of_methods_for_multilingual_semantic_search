EchoStar XVII (EchoStar 17) jeb Jupiter 1 ir ASV uzņēmuma EchoStar sakaru pavadonis, kas palaists 2012. gada jūlijā. Tas apkalpos klientus Ziemeļamerikā. Pavadoni izgatavojusi kompānija Space Systems/Loral uz platformas LS-1300 bāzes. Kosmiskā aparāta masa startā bija 6100 kg, izmēri: 8,0 × 3,2 × 3,1 m. Tas ir apgādāts ar 60 Ka joslas raidītājiem. Sākotnēji 2009. gadā uzņēmums Hughes Network Systems pasūtīja Space Systems/Loral kosmisko aparātu ar nosaukumu Jupiter 1, lai 2012. gada sākumā paplašinātu HughesNet interneta pakalpojumus Ziemeļamerikā. Pēc tam, kad 2011. gada februārī Hughes iegādājās uzņēmums EchoStar, Jupiter 1 tika pārdēvēts par EchoStar XVII. EchoStar XVII tika palaists 2012. gada 5. jūlijā 21:36 UTC ar nesējraķeti Ariane 5ECA (lidojums VA-207) no Gviānas kosmiskā centra kopā ar Eiropas meteoroloģisko pavadoni MSG-3. 24 minūtes 34 sekundes pēc starta EchoStar XVII tika atdalīts no augšējās pakāpes. Ģeostacionāro orbītu pavadonis sasniedza paša spēkiem. Kopš 22. jūlija tas atrodas punktā 107,1° rietumu garuma.