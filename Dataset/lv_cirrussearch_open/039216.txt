Gotfrīds de Bujons (franču: Godefroy de Bouillon, vācu: Gottfried von Bouillon, latīņu: Godefridus Bullionensis); dzimis 1060. gada 18. septembrī, miris 1100. gada 18. jūlijā) bija Flandrijas izcelsmes krusta karotājs. Būdams viens no Pirmā krusta kara līderiem, pēc Jeruzalemes iekarošanas 1099. gadā kļuva par Jeruzalemes karali. Tā kā uzskatīja, ka patiesais Jeruzalemes karalis ir Kristus, pieņēma Svētā Kapa aizstāvja (Advocatus Sancti Sepulchri) titulu. Gotfrīda dzīvi jau viduslaikos bija idealizētu leģendu avots.