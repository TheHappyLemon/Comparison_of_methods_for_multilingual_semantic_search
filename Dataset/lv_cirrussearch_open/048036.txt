Vinnijs Pūks (angļu: Winnie the Pooh) ir 2011. gada ASV muzikāla animācijas kinokomēdija, kas balstīta uz Alana Aleksandra Milna grāmatu "Vinnijs Pūks". Filmas režisori ir Stīvens Dž. Andersons un Dons Hols. Galvenos tēlus angļu valodā ierunājuši Džims Kamings, Džeks Bolters, Treviss Outss, Bads Lakijs, Toms Kenijs, Kreigs Fērgusons, Kristena Andersone-Lopeza, Vaiets Hols un Hjūels Hauzers. Filmas pirmizrāde notika 2011. gada 15. aprīlī Apvienotajā Karalistē un Īrijā. Kādu dienu Vinnijs Pūks pamostas un saprot, ka viņam beidzies medus. Pūks sāk meklēt medus krājumus un atklāj, ka ēzelītim Ī-ā ir pazudusi aste. Kristofers Robins nolemj izsludināt konkursu un tam, kurš atrastu Ī-ā asti, uzdāvinātu medus podu.