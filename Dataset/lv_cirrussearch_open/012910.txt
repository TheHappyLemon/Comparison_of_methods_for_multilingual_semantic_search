"Pagrīdes impērija" (angļu: Boardwalk Empire) ir ASV maksas kabeļtelevīzijas HBO veidots seriāls, kura darbība notiek Atlantiksitijā sausā likuma laikā. Galvenā personāža, pilsētas kasiera Enoha Tomsona, lomas atveidotājs ir Stīvs Bušemi. Seriāla sižetu Terenss Vinters, kurš par darbu ar seriālu "Soprano ģimene" ieguvis Emmy balvu, pielāgojis no grāmatas Boardwalk Empire: The Birth, High Times, and Corruption of Atlantic City par vēsturisko noziedzīgas organizācijas izveidotāju Enohu Džonsonu, ko sarakstījis Nelsons Džonsons. Pilota sērija, kuras režisors bija Mārtins Skorsēze, izmaksāja 18 miljonus ASV dolāru. 2009. gada 1. septembrī HBO iegādājās tiesības uz papildus 11 sērijām. Seriāla pirmizrāde bija 2010. gada 19. septembrī un noslēdzās pēc piecām sezonām 2014. gada 26. oktobrī.