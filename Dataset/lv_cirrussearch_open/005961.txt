"Rotaļlietu stāsts 3" jeb "Rotaļlietas stāsts 3" (angļu: Toy Story 3) ir 2010. gada ASV datoranimācijas filma, kuras režisors ir Lī Ankrihs. Viņš bija iepriekšējo filmas daļu montāžists un viens no otrās daļas režisoriem. Filmas darbība koncentrējas uz Vudiju, Bazu Gaismasgadu un citām viņu īpašnieka Endija lellēm un to neskaidro nākotni, kad Endijs gatavojas doties uz koledžu. Filma ir turpinājums animācijas filmām "Rotaļlietu stāsts" un "Rotaļlietu stāsts 2". Filmu nominēja Amerikas Kinoakadēmijas balvai 5 kategorijās, no kurām balvas ieguvusi divās — balvu par labāko animācijas filmu, kā arī par labāko dziesmu. Šī ir 2010. gada vislielākos kases ieņēmumus guvusī filma visā pasaulē, ASV un Kanādā atsevišķi. Tāpat tā ir 36. visu laiku ienesīgākā filma. "Rotaļlietu stāsts 3" ir pirmā animācijas filma, kuras kases ieņēmumi pārsnieguši vienu miljardu ASV dolāru. ASV filmas pirmizrāde notika 2010. gada 12. jūnijā Taominas kinofestivālā, Latvijā "Rotaļlietu stāsts 3" pirmizrāde notika 2010. gada 4. jūlijā.