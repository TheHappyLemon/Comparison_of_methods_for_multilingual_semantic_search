Starptautiskais bankas konta numurs jeb IBAN (angļu: international bank account number) ir starptautiski pieņemta sistēma bankas kontu identificēšanai. Tā ieviešanu sākotnēji noteica Eiropas Banku Standartu komitejas (ECBS) lēmumi, bet vēlāk tas kļuva par starptautisku standartu ISO 13616. Pašreiz spēkā esošais standarts ir ISO 13616:2007, kas nosaka Vispasaules Starpbanku finanšu telekomunikāciju sabiedrību (SWIFT) kā reģistratoru (Latvijas standarts LVS ISO 13616:2007). Sākotnēji to lietoja Eiropas Savienības ietvaros, taču, uz 2016. gada 29. februāri, to ir ieviesušas 69 valstis visā pasaulē.