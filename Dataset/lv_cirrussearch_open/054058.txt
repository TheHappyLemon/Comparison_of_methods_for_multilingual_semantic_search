"Gārfīlds" (angļu: Garfield: The Movie) ir 2004. gada ASV datoranimācijas spēlfilma, komēdija, kuras režisors ir Pīters Hjūits, iedvesmojoties no Džima Deivisa tāda paša nosaukuma komiksiem. Tajā galvenās lomas atveido Brekins Meiers (Džons Ārbakls), Dženifere Lava Hjūita (daktere Liza Vilsone), savukārt Gārfīldu ieskaņojis Bills Marijs. Gārfīlds tika izveidots ar datoranimācijas palīdzību, lai gan visi pārējie dzīvnieki bija īsti. Filmu producēja Davis Entertainment Company un izplatīja 20th Century Fox. Tā tika izlaista Amerikas Savienotajās Valstīs 2004. gada 11. jūnijā, Latvijā — 2004. gada 20. augustā. Kaut arī filma saņēma negatīvas kritiķu atsauksmes, tā bija finansiāli veiksmīga, nopelnot vairāk nekā 203 miljonus ASV dolāru ar 50 miljonu budžetu. Filmas turpinājums "Gārfīlds 2" iznāca 2006. gada 16. jūnijā.