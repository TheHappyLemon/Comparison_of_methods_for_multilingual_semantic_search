Entonijs Džons "Tonijs" Ebots (angļu: Anthony John "Tony" Abbott; dzimis 1957. gada 4. novembrī) ir Austrālijas politiķis, bijušais valsts premjerministrs. Dzimis Londonā, Apvienotajā Karalistē, viņa tēvs ir anglis, māte — austrāliete. 1960. gadā kopa ar vecākiem emigrējis uz Sidneju Austrālijā. Studējis Sidnejas Universitātē un Karalienes koledžā Oksfordā. Pēc universitātes absolvēšanas bijis žurnālists, menedžeris, politiskais padomnieks. 1992. gadā kļuvis par Australians for Constitutional Monarchy grupas prezidentu. Amatu saglabājis līdz ievēlēšanai parlamentā 1994. gadā. Pirmoreiz Austrālijas valdībā nokļuva 1998. gadā, kad kļuva par nodarbinātības, darba attiecību un mazo biznesu ministru, amatā atradies līdz 2003. gadam, kad kļuva par veselības un novecošanas ministru (amatā līdz 2007. gadam). Parlamentā no 2001. līdz 2007. gadam ieņēmis Pārstāvju palātas līdera amatu, no 2009. līdz 2013. gadam bijis opozīcijas līderis. Kopš 2009. gada ir savas pārstāvētās Liberālās partijas līderis. 2013. gadā ticis ievēlēts Austrālijas premjerministra amatā. 2015. gada 15. septembrī viņu amatā nomainīja Melkolms Tērnbulls.