Referendums par grozījumu likumā "Par valsts pensijām" notika 2008. gada 23. augustā. Likumprojekts paredzēja grozīt likuma pārejas noteikumu 34.punktu, nosakot, ka līdz 2009. gada 31. decembrim vecuma pensija nevarētu būt mazāka par valsts sociālā nodrošinājuma pabalstu (pamatlikme — 45 lati), kuram atkarībā no apdrošināšanas stāža tiktu piemēroti šādi koeficienti: 3,0; 3,5; 4,0 vai 4,5. Likumprojekta ierosināšanas procedūru uzsāka Pensionāru un senioru partija kopīgi ar biedrību „Sabiedrība citai politikai un tiesiskai valstij”. 2008. gada 18. februārī tās iesniedza CVK 12 161 pilsoņu parakstīto likumprojektu. 2008. gada 16. aprīlī — 15. maijā notika CVK organizētā parakstu vākšana; kopā tika savākti 177 012 derīgi paraksti. Parakstu vākšanu atbalstīja JL, SC un PCTVL, no ārpusparlamentārām partijām — LSDSP. Saeima noraidīja likumprojektu 3. jūlijā, un 4. jūlijā CVK izvēlējas 23. augustu par tautas nobalsošanas datumu. Referenduma rīkošana, pēc CVK priekšsēdētāja Arņa Cimdara prognozēm, izmaksātu 2—2,5 miljonus latu. Tautas nobalsošanā pēc provizoriskiem datiem piedalījās 347 182 pilsoņi (kvorums — 453 730), un likumprojekts netika pieņemts. 96,35% no balsotājiem atbalstīja grozījumu.