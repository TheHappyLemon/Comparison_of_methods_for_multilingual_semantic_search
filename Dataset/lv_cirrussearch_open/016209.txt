Plakantārpveidīgie (Platyzoa, no sengrieķu: πλατύς — 'plakans', ζῷον — 'dzīvnieks') ir pirmmutnieku (Protostomia) dzīvnieku virstips, kas apvieno 7 mūsdienu bilaterālo dzīvnieku tipus. Taksona latīnisko nosaukumu 1998. gadā ieteica Tomass Kavaljers-Smits skropstainiem nesegmentētiem organismiem bez ķermeņa dobuma vai arī ar primāro ķermeņa dobumu bez cirkulatorās sistēmas. Pēc tam virstips tika revidēts: tajā iekļāva ciklioforas un entoproktus, kā arī no tā izslēdza acoelveidīgos, kas agrāk tika uzskatīti par turbelāriju pārstāvjiem. Taksona monofiletisko statusu šādā izmainīta veidā apstiprina arī molekulāri-ģenētiskie pētījumi. Plakantārpveidīgos tika mēģināts satuvināt ar spirālveidīgajiem, taču vienota priekšstata par šo grupu radniecību nav. Dažādi pētnieki plakantārpveidīgos uzskata par parafilētiskiem attiecībā uz spirālveidīgajiem.