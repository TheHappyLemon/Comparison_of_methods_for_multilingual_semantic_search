Blumfonteina (afrikandu: Bloemfontein, dienvidsotu: Mangaung) ir Dienvidāfrikas provinces Frīsteitas galvaspilsēta un lielākā pilsēta, kā arī viena no trijām valsts galvaspilsētām. Blumfonteinā atrodas Dienvidāfrikas Augstākā apelācijas tiesa un kopš 1910. gada tā tiek uzskatīta par valsts tiesvedības galvaspilsētu. Pilsētu 1846. gadā kā reģiona armijas priekšposteni dibināja britu armijas majors Henrijs Vordens (Henry Douglas Warden). Lielākā daļa pilsētas iedzīvotāju ir afrikaneri un basoto. Pilsēta bijusi Oranjes brīvvalsts galvaspilsēta (1854—1902).