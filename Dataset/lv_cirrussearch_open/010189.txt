Oto Klemperers (vācu: Otto Klemperer; dzimis 1885. gada 14. maijā, miris 1973. gada 6. jūlijā) bija ebreju izcelsmes vācu/ASV/Izraēlas diriģents un komponists. Dzimis Breslavā, Vācijā (mūdienās Vroclava, Polijā). Mācījies Hoha konservatorijā Frankfurtē un Šterna konservatorijā Berlīnē. 1905. gadā Oto Klemperers sadraudzējās ar Gustavu Māleru un 1907. gadā ar Mālera rekomendāciju kļuva par Prāgas Vācu operas diriģentu. Vēlāk Klemperers strādāja Hamburgā (1910–1912), Barmenē (1912–1913), Strasbūrā (1914–1917), Ķelnē (1917–1924), Vīsbādenē (1924–1927), bet no 1927. līdz 1931. gadam bija Krolla operas Berlīnē diriģents. Šajā periodā Klemperers bija pazīstams kā jaunās mūzikas (Janāčeka, Šēnberga, Stravinska, Hindemita) atskaņotājs. Pēc nacistu nākšanas pie varas 1933. gadā emigrēja uz ASV, kur apmetās Losandželosā. ASV viņš vairāk kļuva pazīstams kā tradicionālās vācu mūzikas (Bēthovena, Brāmsa, Mālera) interprets. 1937. gadā kļuva par ASV pilsoni. ASV periodā Klemperers sāka ciest no maniakālās depresijas. Pēc Otrā pasaules kara Klemperers atgriezās Eiropā. No 1947. līdz 1950. gadam strādāja Budapeštā, vēlāk Kopenhāgenā, Monreālā, Ķelnē, Amsterdamā un Londonā. Apmetās Šveicē, kur arī nomira.