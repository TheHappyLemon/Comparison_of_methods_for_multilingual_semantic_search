Leonīds Kantorovičs (krievu: Леони́д Вита́льевич Канторо́вич; dzimis 1912. gada 19. janvārī, miris 1986. gada 7. aprīlī) bija Krievijas ebreju izcelsmes padomju matemātiķis un ekonomists, lineārās programmēšanas pamatlicējs. 1975. gada Nobela prēmijas ekonomikā ieguvējs. 1949. gadā ieguva arī Staļina prēmiju. Dzimis Sanktpēterburgā, ebreju ārsta ģimenē. 1930. gadā pabeidza Ļeņingradas universitātes matemātikas fakultāti. 1934. gadā, 22 gadu vecumā, kļuva par profesoru. Nodarbojās ar padomju finiera rūpniecības optimizācijas jautājumiem. 1939. gadā formulēja un atrisināja uzdevumus, kas kļuva par lineārās programmēšanas teorijas pamatu. No 1939. gada darbojās Kara inženiertehniskajā universitātē. No 1960. gada strādāja Novosibirskas Valsts universitātē.