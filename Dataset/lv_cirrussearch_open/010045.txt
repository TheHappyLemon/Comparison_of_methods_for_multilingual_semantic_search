Dmitrijs Miļkevičs (dzimis 1981. gada 6. decembrī Rīgā) ir bijušais Latvijas vieglatlēts, galvenokārt startēja 800 metru skrējienā. Pēc sportista gaitu beigām — funkcionārs, Latvijas vieglatlētikas izlases direktors un Latvijas Vieglatlētikas savienības ģenerāldirektors. Piedalījies divās Olimpiskajās spēlēs (2004, 2008). 2004. gadā Atēnās 800 m distancē sasniedza 14. vietu, bet 2008. gadā Pekinā ieņēma 26. vietu. 2006. gada Eiropas čempionātā viņš izcīnīja 4. vietu. D. Miļkevičam pieder Latvijas rekords 800 metru distancē gan stadionā, gan telpās. 2006. gada 3. jūlijā Atēnās viņš distanci veica 1:43,67, bet 2008. gada Pasaules čempionātā telpās Valensijā, ar rezultātu 1:45,72 iegūstot 4. vietu, viņš pārspēja Eināra Tupurīša sasniegto.