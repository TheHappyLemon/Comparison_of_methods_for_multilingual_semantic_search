Drezīna (pēc vācu izgudrotāja K. F. Draisa vārda) ir neliela noceļama vai nenoceļama dzelzceļa platforma ar mehānisku riteņu piedziņas transmisiju, ko darbina ar muskuļu spēku vai ar iekšdedzes dzinēju. Vagonetei atšķirībā no drezīnas nav velkošo riteņu. Bet automotrise (motorizēts pašgaitas vagons, sliežu autobuss) atšķirībā no drezīnas paredzēta pasažieru apkalpošanai, bet ir līdzīga drezīnai. Pašgaitas ceļu mašīnas (piemēram, iztaisnošanas, izlāgošanas un pablīvēšanas; ceļa stabilizātors; šķembu balasta plānēšanas un sadalīšanas u.c. tml.) konkrētu ceļa uzturēšanas vai remonta nodrošināšanai arī nav drezīnas, bet pašu drezīnu gan var attiecināt pie ceļu mašīnām. Drezīnas izmanto dzelzceļnieku, nelielu kravu (piem., gulšņi, sliedes, pārmiju daļas u.tml.), rokas (laužņi, kabvergas, lāpstas u.tml.) un mazās mehanizācijas instrumentu (gulšņu pablīvētāji, sliežu slīpmašīnas, sliežu diskzāģi u.tml.), kā arī dažādu iekārtu, tādu kā, piemēram, — sliežu metināšanas un uzkausēšanas agregāti, ģeneratori u.tml. pārvadāšanai. Uz drezīnas var būt ierīkots celtnis vai kauss kravu iekraušanai un izkraušanai no platformas. Kontakttīkla drezīnas ir ar grozu, ko izmanto konakttīkla remontam un regulēšanai. Platsliežu dzelzceļa infrastruktūras ceļos noceļamo drezīnu kustība ir aizliegta. Drezīnas laika gaitā evolucionēja no primitīvām iekārtām uz aizvien komplicētākām un "gudrākām" mašīnām. Muskuļu drezīnām galvenais parametrs ir to vieglums gan lai ātrāk varētu pārvietoties, kā arī laicīgi nomukt no sliežu ceļa, kad tuvojas vilciens. Noceļamās drezīnas pārsvarā izmanto slēgtos ceļos. Var būt kā slēgti pastāvīgi, tā slēgti speciāli drezīnu pasākumam. Līdzīgi velomopēdiem, arī drezīnām var būt kombinēta piedziņas gaita. Sākotnēji drezīnām nebija autosakabju. Šobrīd drezīnām ir autosakabes un tās var pārvadāt no 1 līdz 3 vagoniem, kā arī tās var iekļaut citu vilcienu sastāvos pārvadāšanai tālākos maršrutos. Drezīnas ir vieglas un tas var traucēt SCB ierīču normālu darbu, it sevišķi mazdarbīgos ceļos ar slikti piestrādātām sliedes galviņas virsmām. Lai uzlabotu kontaktu ar sliežu elektriskajām ķēdēm, drezīnas var aprīkot ar speciālām sliežu kontaktsukām (ierievjiem).