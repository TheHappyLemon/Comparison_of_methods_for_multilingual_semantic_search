2010. gada F1 sezona bija 61. Formula 1 sezona. Tajā piedalījās trīs jaunas komandas: Campos, Lotus un Virgin, 8 komandas no 2009. gada, pērnās sezonas konstruktoru kausa ieguvējas Brawn GP pēctece Mercedes, kā arī čempionātā atgriezās Sauber. 2010. gada 2. martā tika paziņots, ka US F1 komanda, kurai arī tika piešķirta vieta čempionātā, finansiālu problēmu dēļ bija pārtraukusi savu darbu, komandas darbinieki tika atbrīvoti no pienākumu pildīšanas, kā arī komandas vienīgais pilots Hosē Marija Lopess tika atbrīvots no līgumsaistībām. FIA izsludinātās izmaiņas tehniskajos noteikumos izsauca asas diskusijas komandu starpā. FOTA komandas draudēja nepieteikties 2010. gada čempionātam, tā vietā piedaloties savā čempionātā, tomēr iesniedza pieteikumus laikā, turpinot sarunas ar FIA. 2009. gada 19. jūnijā komandas paziņoja par sava čempionāta izveidi, bet piecas dienas vēlāk atsauca paziņojumu un izteica gatavību piedalīties Formula 1. 2009. gada 28. jūlijā BMW Sauber paziņoja, ka 2010. gadā F1 nepiedalīsies. Divus mēnešus vēlāk brīvā vieta tika iedota Lotus. Tā paša gada 4. novembrī Toyota komanda paziņoja, ka čempionātā nepiedalīsies. 13. vieta tika piešķirta Sauber pēc tam, kad komandu nopirka tās iepriekšējais īpašnieks Pēteris Zaubers. 2010. gada sezona iezīmējās ar jaunu punktu skaitīšanas sistēmu: tagad punktus saņēma ne tikai pirmajās astoņās vietās finišējušie, bet arī devītajā un desmitajā vietā finišējušie braucēji.