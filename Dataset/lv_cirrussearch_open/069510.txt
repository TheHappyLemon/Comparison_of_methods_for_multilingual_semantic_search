Džeralds Tomaso DeLuiss (angļu: Gerald Tommaso DeLouise; dzimis 1940. gada 30. aprīlī, miris 2023. gada 8. oktobrī), plašāk zināms ar skatuves vārdu Bērts Jangs (Burt Young) bija amerikāņu aktieris, gleznotājs un rakstnieks. Viņš atveidoja Rokija Balboa svaini un labāko draugu Poliju Penino filmu sērijā "Rokijs", par tēlojumu sērijas pirmajā filmā viņš saņēma nomināciju Amerikas Kinoakadēmijas balvai kategorijā "Labākais aktieris otrā plāna lomā". Vēl Jangs piedalījies filmās "Ķīniešu kvartāls" (1974), The Gambler (1974), The Killer Elite (1975), Convoy (1978), Uncle Joe Shannon (1978), "Reiz Amerikā" (1984), The Pope of Greenwich Village (1984), A Summer to Remember (1985), Back to School (1986), Last Exit to Brooklyn (1990), "Zilacainais Mikijs" (1999), Transamerica (2005), Win Win (2011) un Bottom of the 9th (2019). Viņam ir itāļu izcelsme. No 1957. līdz 1959. gadam Jangs dienēja ASV Jūras kājnieku korpusā; atrodoties dienestā viņš regulāri piedalījās boksa cīņās, uzvarot 32 no 34 cīņām. Jangam Bronksā piederēja restorāns. Viņš piedalījās 1984. gada Ņujorkas maratonā. Bērts Jangs nomira 83 gadu vecumā 2023. gada 8. oktobrī Losandželosā.