Jakobs "Jāps" Stams (nīderlandiešu: Jakob "Jaap" Stam; ˈjaːp ˈstɑm; dzimis 1972. gada 17. jūlijā Kampenā) ir Nīderlandes futbola treneris un bijušais profesionālais futbolists, spēlēja aizsarga pozīcijā. Savas karjeras laikā pārstāvēja vairākus Eiropas klubus, kā PSV Eindhoven, Manchester United, Lazio, AC Milan un Ajax, līdz 2007. gada oktobrī noslēdza karjeru. Līdz ar klubu trofejām Stams ieguva arī vairākus personīgus apbalvojumus, ieskaitot atzīšanu par labāko 1998.—1999. un 1999.—2000. gada UEFA Čempionu līgas sezonas aizsargu. Viņam piemita "reta kombinācija no ātruma, spēka un bumbas kontroles spējām". Stams Nīderlandes izlasē aizvadīja 67 spēles, gūstot trīs vārtus. Viņš bija iekļauts izlases sastāvā trijos Eiropas čempionātos un 1998. gada FIFA Pasaules kausa finālturnīrā.