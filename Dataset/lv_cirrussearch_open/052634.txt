12 stundu brauciens vīriešiem bija viena no sešām riteņbraukšanas disciplīnām un viena no piecām treka riteņbraukšanas disciplīnām, kas bija iekļauta olimpisko spēļu programmā. Sacensības notika 11. aprīlī no rīta un noslēdzās vakarpusē. Tajās startēja 7 sportisti no 4 valstīm. Sacensības tika aizvadītas Neo Falirona velodromā. Šī bija vienīgā reize olimpisko spēļu vēsturē, kad 12 stundu brauciens bija iekļauts spēļu programmā. Lai gan sacensībās startēja 7 sportisti, visas 12 stundas sacensībās pavadīja tikai divi sportisti, savukārt pārējie izstājās. Zelta medaļu izcīnīja Austrijas sportists Ādolfs Šmals, bet sudraba medaļu izcīnīja Lielbritānijas sportists Frederiks Kīpings. Ādolfam Šmalam šī bija viena no trim olimpiskajām medaļām šajās olimpiskajās spēlēs riteņbraukšanā. Šīs medaļas piešķīra Starptautiskā Olimpiskā komiteja ar atpakaļejošu datumu. Spēļu laikā uzvarētājiem tika piešķirta sudraba medaļa, bet turpmākās vietas netika apbalvotas.