Dānijas sieviešu futbola izlase (dāņu: Danmarks kvindefodboldlandshold) ir nacionālā sieviešu futbola komanda, kas pārstāv Dāniju starptautiskās futbola sacensībās. Izlasi pārvalda Dānijas Futbola asociācija. Mājas spēles parasti aizvada Viborgas stadionā. Komanda ir četras reizes spēlējusi FIFA Pasaules kausa sievietēm finālturnīrā. 1991. un 1995. gadā iekļuva ceturtdaļfinālā. Pārējās reizes dalību beidza grupu turnīrā. Komanda ir kvalificējusies arī 2023. gada finālturnīram. Dānijas izlase spēlēja 1996. gada vasaras olimpisko spēļu turnīrā, bet zaudēja visās trīs grupu turnīra spēlēs. Eiropas čempionātā labāko rezultātu sasniedza 2017. gadā, ieņemot otro vietu un finālā ar 2:4 zaudējot Nīderlandes izlasei. Divas reizes izlase ir izcīnījusi trešo vietu, vēl trīs reizes spēlējusi pusfinālā, kad spēle par trešo vietu netika aizvadīta. Komanda pastāvīgi piedalās Algarves kausā. Piecas reizes tā ir ieguvusi otro vietu (1995, 1998, 2001, 2007, 2008), divas reizes bijusi trešajā vietā (2009, 2017). 2023. gada jūnija FIFA Pasaules rangā sievietēm izlase bija 13. vietā.