Kerijs Grānts (angļu: Cary Grant; dzimis Ārčibalds Aleksandrs Līčs (Archibald Alexander Leach) 1904. gada 18. janvārī, miris 1986. gada 29. novembrī) bija angļu kinoaktieris, kas vēlāk pieņēma ASV pilsonību. Viņš tiek uzskatīts par vienu no klasiskās Holivudas vadošajiem aktieriem. Pazīstams ar savām komēdiju un dramatiskajām lomām. Tēlojis tādās filmās kā The Awful Truth (1937), "Mazuļa audzināšana" (1938), Gunga Din (1939), "Filadelfijas stāsts" (1940), "Viņa meitene Piektdiene" (1940), "Aizdomas" (1941), "Arsēns un vecas mežģīnes" (1944), "Sliktā slava" (1946), The Bishop's Wife (1944), "Noķert zagli" (1955), "Neaizmirstamais romāns" (An Affair to Remember; 1957), "Uz ziemeļiem caur ziemeļrietumiem" (1959) un "Šarāde" (1963). Divas reizes nominēts Amerikas Kinoakadēmijas balvai (par lomām filmās Penny Serenade un None but the Lonely Heart), kā arī piecas reizes — Zelta globusa balvai (abām balvām kā labākais aktieris), tomēr nav saņēmis nevienu no tām. 1970. gadā viņam piešķīra Kinoakadēmijas goda balvu. 1999. gadā Amerikas Kinoinstitūts (AFI) ierindoja Grāntu otrajā vietā "AFI 100 gadi... 100 zvaigznes" (izcilākās vīriešu kārtas zvaigznes) sarakstā.