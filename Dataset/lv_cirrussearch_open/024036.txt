"Misters Smits brauc uz Vašingtonu" (angļu: Mr. Smith Goes to Washington), arī "Smita kungs dodas uz Vašingtonu", ir 1939. gada ASV politiskā komēdijdrāmas filma, kuras režisors ir Frenks Kapra. Filma ir par viena cilvēka ietekmi ASV politikā. Filmā galvenās lomas attēlo Džīna Artura, Džeimss Stjuarts, Klods Reinss un Edvards Arnolds. Filma tika nominēta 11 Amerikas Kinoakadēmijas balvām, tomēr saņēma tikai vienu (par labāko literatūras oriģinālavotu). Amerikas Kinoinstitūts oriģinālajā 100 izcilāko filmu sarakstā to ierindoja 29. vietā. 2006. gadā Amerikas Kinoinstitūts to atzina par piekto iedvesmojošāko filmu. 1989. gadā "Misters Smits brauc uz Vašingtonu" bija starp pirmajām 25 filmām, kas iekļautas ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīgas filmas".