"Viesnīca "Transilvānija"" (angļu: Hotel Transylvania) ir 2012. gada ASV datoranimācijas filma, ko producējusi studija Sony Pictures Animation un izdevusi studija Sony Pictures Releasing. Oriģinālvalodā lomas ieskaņojuši Ādams Sendlers, Selīna Gomesa, Endijs Sembergs, Kevins Džeimss, Stīvs Bušemi, Deivids Speids. Šī filma ir Gendija Tartakovska debija pilnmetrāžas kino. Filmai izdoti trīs turpinājumi — "Viesnīca "Transilvānija" 2", "Viesnīca "Transilvānija" 3: Mošķu brīvdienas" un "Viesnīca "Transilvānija": Transformānija". Filma stāsta par grāfu Drakulu, kurš uzbūvējis viesnīcu, kur briesmoņi ar savām ģimenēm var izbaudīt nesteidzīgu atpūtu, paglābjoties no cilvēku klātbūtnes. Kādā nedēļas nogalē Drakula ir ielūdzis ciemos dažus no saviem labākajiem draugiem — Frankenšteinu un viņa kundzi, Mūmiju, Neredzamo Cilvēku un Vilkaču ģimeni. Plānots svinēt Drakulas meitas Meivisas 118.dzimšanas dienu. Tomēr viesnīcā ieklīst parasts puisis un iemīlas Drakulas meitā.