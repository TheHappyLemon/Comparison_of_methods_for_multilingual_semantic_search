Pjērs Žils Teofils Gotjē (franču: Pierre Jules Théophile Gautier; dzimis 1811. gada 30. augustā, miris 1872. gada 23. oktobrī) bija franču dzejnieks, dramaturgs, rakstnieks, žurnālists un kritiķis. Kaut arī Gotjē bija redzams romantisma aizstāvis, paša Gotjē daiļradē vērojamas arī parnasisma, simbolisma, dekadences un modernisma iezīmes. Gotjē augstu vērtēja tik dažādi autori kā Balzaks, Bodlērs, brāļi Gonkūri, Flobērs, Prusts un Vailds. Izvirzīja saukli "māksla mākslai". Baleta "Žizele" libreta autors. Dzimis 1811. gadā Francijas dienvidrietumos, tomēr jau 1814. gadā ģimene pārcēlās uz Parīzi. Jau skolas laikā sadraudzējas ar Žerāru de Nervālu, un iepazinās ar Viktoru Igo. Lielu daļu no mūža Gotjē strādāja par žurnālistu (iesākumā lielākoties žurnālā La Presse, vēlāk L’Artiste), kas ļāva bieži doties ceļojumos.