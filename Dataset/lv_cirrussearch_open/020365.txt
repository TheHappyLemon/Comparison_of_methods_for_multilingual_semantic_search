Tangras kalni (bulgāru: Тангра планина, angļu: Tangra Mountains) ir ap 30 km gara un līdz 7 km plata kalnu grēda Antarktikā, Dienvidšetlendas salu otrā lielākajā Livingstona salā. Izvietojusies salas dienvidaustrumos gar Brensfīlda šaurumu un stiepjas no Renjē raga ziemeļaustrumos līdz Barnāra ragam dienvidrietumos. Sastāv no trim kalnu masīviem: Frīzlenda grēda dienvidrietumos, Levski grēda vidusdaļā un Delčeva grēda ziemeļaustrumos. Grēda ir līdz 1700 m augsta; augstākā virsotne ir Frīzlends. Līdz 2001. gadam grēdai nebija nosaukuma. 2001. gadā tai piešķīra seno bulgāru un tjurku dievības Tangras (Tengri) vārdu. Kopš 2004./2005. gada sezonas grēdas ziemeļu piekalnē darbojas Bulgārijas vasaras lauka nometne Akademija.