Kuibiševas ūdenskrātuve (krievu: Куйбышевское водохранилище) ir ūdenskrātuve Volgas upes vidustecē, Krievijā. Pēc platības lielākā ūdenskrātuve Eirāzijā un trešā lielākā pasaulē pēc Voltas ūdenskrātuves un Smolvuda ūdenskrātuves. Ūdenskrātuve stiepjas 500 km garumā un administratīvi ietilpst Samaras un Uļjanovskas apgabalos un Tatarstānas, Marijelas un Čuvašijas republikās. Nodēvēta pēc Samaras pilsētas agrākā nosaukuma «Kuibiševa». Ūdenskrātuve izbūvēta 1955.—1957. gados, pabeidzot Volgas V. Ļeņina HES būvniecību pie Toljati pilsētas. Hidroelektrostacijas aizsprosta augstums ir 29 m, kas Volgas upē un tās pietekās (Kama, Svijaga, Kazanka u.c.) izveidoja ūdenstilpi ar kopējo tilpumu ap 58 km³. Platākās vietas ūdenskrātuvē ir pie Kamas pietekas (40—44 km) un augšpus Uļjanovskas (27 km). Ūdenskrātuve izbūvēta elektroenerģijas ražošanai, kuģniecības nodrošināšanai un palu regulēšanai.