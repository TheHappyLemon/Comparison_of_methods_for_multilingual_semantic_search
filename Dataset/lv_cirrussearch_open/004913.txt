Jauktā cīņas māksla, MMA (no angļu: mixed martial arts) ir pilna kontakta sporta veids, viens no beznoteikumu cīņu paveidiem. Šajā sporta veidā apvienoti vairāki cīņu sporta stili: bokss, džudo, karatē, džiudžitss, cīņa utt. Noteikumi atļauj sišanu ar kājām un rokām (arī pa zemē guļošo), kā arī saķeršanos, gan stāvot kājās, gan guļot uz zemes. Atļauti visa veida laušanas, žņaugšanas paņēmieni un metieni. Aizliegti sitieni zem jostas vietas, matu sagrābšana, acīs mērķēti sitieni ar atvērtiem pirkstiem, sitieni pa mugurkaulu vai galvas pamatni, kā arī daži citi paņēmieni. Netiek arī praktizēta boksam raksturīgā noskaitīšana līdz desmit nokdaunā; ja sportists nespēj efektīvi aizstāvēties uz zemes, cīņa tiek pārtraukta kā tehniskais nokauts. Profesionālā MMA cīņas formula ir trīs raundi pa piecām minūtēm, bet titulcīņās nereti pieci raundi pa piecām minūtēm. MMA sporta kultūru Latvijā aizsāka Edmunds Ķirsis, Mārtiņš Egle, Pāvels Dolgovs, Romualds Garkulis un Jurijs Vauļins, kas bija pirmais Latvijas pārstāvis, kurš startējis pasaules prestižākajā līgā Ultimate Fighting Championship (UFC). Šobrīd vienīgais UFC startējošais cīkstonis no Latvijas ir Mihails Cirkunovs.[nepieciešama atsauce]