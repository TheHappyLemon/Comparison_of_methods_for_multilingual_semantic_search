Tipi (no lakotu: thípi) ir koniska telts no zvēru ādām. Tipi izmantoja līdzenumu indiāņi, kuri bija klejotāji - šīs teltis varēja viegli uzcelt vai nojaukt un transportēt, kas ļāva sekot migrējošiem dzīvniekiem, sevišķi bizoniem, kurus indiāņi medīja pārtikai. Tipi konstrukcija sastāv no vairākām kopā sasietām kārtīm, ap kurām apvelk telts ārējo pārklāju. Tipi celtniecību sāk, uzslienot trīs kopā sasietas kārtis, ap kurām izvieto pārējās kārtis. Pēc tam klāt pieliktās kārtis nostiprina (ar to pašu virvi, ar kuru stiprina pirmās kārtis) un apvelk ap tām telts pārvalku. Telts pārvalks ir pusaplis, kura centrā piešūti dūmvada aizvari, ar kuru palīdzību regulē ventilāciju. Kad pārvalku apvelk ap kārtīm, telts priekšdaļā veidojas šuve, kas tiek sastiprināta ar koka mietiņiem. Arī pārvalka apakšdaļa tiek nostiprināta pie zemē iedzītiem mietiņiem.