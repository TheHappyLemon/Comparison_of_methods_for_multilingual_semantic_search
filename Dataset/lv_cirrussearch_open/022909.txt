One World Trade Center ir debesskrāpis Manhatanā, Ņujorkā, ASV. Šī ir galvenā ēka jaunajā Pasaules tirdzniecības centra kompleksā. Šis ir augstākais debesskrāpis Rietumu puslodē. Ēkai ir 104 stāvi. One World Trade Center uzcelts bijušā Pasaules tirdzniecības centra sestās ēkas vietā. Ēkas būvniecība tika uzsākta 2006. gada 27. aprīlī. 2013. gada 10. maijā tika pabeigta ēkas antena. Tobrīd tas bija ceturtais augstākais debesskrāpis pasaulē. Antenas smaile sasniedz 1776 pēdu (541 metra) augstumu, kas ir arī ASV Neatkarības deklarācijas parakstīšanas gads. Kopš 2012. gada 30. aprīļa šī ir augstākā ēka Ņujorkā, kad tika pārspēts Empire State Building augstums. Tiek paredzēts, ka One World Trade Center tiks atvērts 2014. gadā. 2012. gada aprīlī ēkas kopējās izmaksas tika aprēķinātas 3,9 miljardu ASV dolāru vērtībā, tādējādi tobrīd tā bija pasaulē dārgākā atsevišķā ēka.