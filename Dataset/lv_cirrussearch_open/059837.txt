Latvija 2022. gada ziemas olimpiskajās spēlēs bija viena no 91 valsts, kas startēja 2022. gada ziemas olimpiskajās spēlēs Pekinā no 2022. gada 4. februāra līdz 20. februārim. Latvijas sportistu delegāciju olimpiskajās spēlēs veidoja 57 sportisti (47 vīrieši un 10 sievietes) 11 ziemas olimpiskajos sporta veidos. Latvijas Olimpiskās delegācijas vadītājs bija Kārlis Lejnieks. Latvijai šīs bija 12. ziemas olimpiskās spēles. 25 Latvijas sportistiem šīs bija pirmās olimpiskās spēles, savukārt četriem Latvijas sportistiem šīs bija piektās olimpiskās spēles (brāļi Tomass un Martins Dukuri, Andris un Juris Šici). Komandas vidējais vecums bija 25,5 gadi. Baiba Bendika bija vienīgā sportiste, kura startēja divos sporta veidos — biatlonā un distanču slēpošanā. Pēc 86 gadu pārtraukumu Latvija bija pārstāvēta ziemeļu divcīņā. Pēc iepriekšējo olimpisko spēļu izlaišanas šajā olimpiādē atkal piedalījās Latvijas hokeja izlase. No individuālajām disciplīnām visvairāk sportistu (10) bija kamaniņu braukšanā. Latvijas karognesēji olimpisko spēļu atklāšanas ceremonijā bija hokejists Lauris Dārziņš un kamaniņu braucēja Elīza Tīruma. Elīza kļuva par pirmo Latvijas sportisti — sievieti, kas nesusi Latvijas karogu ziemas olimpisko spēļu atklāšanas ceremonijā. Noslēguma ceremonijā Latvijas karogu nesa bobsleja stūmējs Matīss Miknis. Bronzas medaļas izcīnīja Latvijas komanda kamaniņu sporta stafetē (Elīza Tīruma, Kristers Aparjods un divnieks Mārtiņš Bots un Roberts Plūme).