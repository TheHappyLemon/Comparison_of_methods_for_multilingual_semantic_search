Mūžzaļā sekvoja jeb krasta sekvoja (Sequoia sempervirens) ir vienīgā saglabājusies ciprešu dzimtas sekvoju ģints suga. Tas ir mūžzaļš, vienmājas skuju koks. Mūžzaļās sekvojas parasti sasniedz 1200—1800 gadu vecumu, bet var arī dzīvot vēl ilgāk. Mūžzaļās sekvojas ir vieni no pasaulē garākajiem kokiem. Ziemeļkalifornijā augošs šīs sugas pārstāvis Hiperions (Hyperion) ir 115,61 metru augsts (bez saknēm); šis ir pasaulē garākais zināmais dzīvais koks. Aptuveni 95% mūžzaļo sekvoju ir tikuši nocirsti to augstvērtīgās koksnes dēļ.