Karujervs (igauņu: Karujärv — ‘Lāču ezers’) atrodas Igaunijas teritorijā — Sāmsalā, 4,5 km uz ziemeļiem no Kerlas ciema. Ezera platība ir 346 ha, maksimālais dziļums 6 m un ezera virsma ir 32 m virs jūras līmeņa. Ezerā ir 5 nelielas salas: Sūrsāre, Oinarahu, Vaikesāre, Linderahu un Kivirahu. Ezera krasta līnija ir robota, dienvidrietumu pusē mitra un dūksnaina, ziemeļaustrumu pusē augstāka un smilšaina. Karujerva ezers ir Sāmsalas senākais ezers, apmēram 8000 gadus vecs. Karujervs ir bagāts ar vēžiem, tajā mīt asari, līdakas, līņi, ruduļi, sīgas un platgalves. Gar ezera krastu izveidoti kempingi, tā ir populāra tūristu atpūtas vieta ar smilšainu pludmali un labu peldvietu. Teika stāsta, ka Karujerva ezers guvis savu nosaukumu no gadījuma, kad šajā vietā strīdējušies septiņi lāči. Lai tos izšķirtu, Dievs lika līt lietum tik stipri, ka šeit radies ezers. Lāči aizgājuši prom katrs uz savu pusi, tāpēc ezers ir septiņstūrains.