Kārlis Cukmaiers (vācu: Carl Zuckmayer; dzimis 1896. gada 27. decembrī, miris 1977. gada 18. janvārī) bija vācu rakstnieks, dramaturgs un scenāriju autors. Visplašāk pazīstams kā scenārija autors Jozefa fon Šternberga 1930. gada filmai "Zilais eņģelis" (Der blaue Engel) ar Marlēnu Dītrihu galvenajā lomā. Dzimis Nākenheimas ciemā pie Reinas, netālu no Maincas. Pirmā pasaules kara laikā karoja Rietumu frontē. Studēja Frankfurtes un Heidelbergas universitātēs. 1924. gadā kļuva par Maksa Reinharda Vācu teātra (Deutsches Theater) dramaturgu, kur darbojās kopā ar Bertoldu Brehtu. 1933. gadā, kad pie varas Vācijā nokļuva nacisti, Cukmaiera darbi tika aizliegti. Viņš pats ar ģimeni devās uz Austriju, bet pēc anšlusa - 1939. gadā uz ASV. 1946. gadā ieguva ASV pilsonību. Tūlīt pēc Otrā pasaules kara darbojās Vācijā kā ASV kultūras atašejs. 1958. gadā apmetās Šveicē, un 1966. gadā kļuva par Šveices pilsoni. Miris 1977. gadā.