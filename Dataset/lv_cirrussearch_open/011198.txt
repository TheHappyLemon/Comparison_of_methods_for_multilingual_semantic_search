Kērda krasts (angļu: Caird Coast) ir Austrumantarktīdas piekrastes daļa Kotsu Zemē Vedela jūras krastā. Stiepjas no Stenkomas-Vilsas glečera ziemeļaustrumos līdz Heisa glečeram dienvidrietumos. Kopējais piekrastes garums ap 250 km. Ziemeļaustrumos robežojas ar Princeses Martas krastu Karalienes Modas Zemē, dienvidrietumos — ar Luitpolda krastu Kotsu Zemē. Piekrastes lielāko daļu aizņem Branta šelfa ledājs, uz kura izvietojusies Apvienotās Karalistes polārstacija Haleja. Gar Kērda krastu 1915. gada janvārī kuģoja Ernests Šekltons ar kuģi Endurance un nosauca to par godu ekspedīcijas aizgādnim seram Džeimsam Kērdam (James Caird).