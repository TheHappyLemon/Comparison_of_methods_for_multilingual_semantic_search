Krāsu aklums ir nespēja vai pasliktināta spēja normālos apgaismojuma apstākļos saskatīt un atšķirt kādu konkrētu krāsu, krāsas vai to toņus. Tas nereti arī tiek saukts par daltonismu, lai arī šaurākā nozīmē daltonisms attiecināms uz cilvēkiem, kuri neuztver tieši sarkano krāsu. Angļu ķīmiķis Džons Daltons, kurš pats cieta no krāsu akluma, 1798. gadā bija pirmais, kurš par šo tematu publicēja zinātnisko darbu „Neparasti fakti, kas saistīti ar krāsu redzi” (angļu: Extraordinary facts relating to the vision of colours). Krāsu aklums parasti ir iedzimts, taču to var arī izraisīt tīklenes, redzes nerva vai centrālās nervu sistēmas slimības.