"Sestdienas vakara drudzis" (angļu: Saturday Night Fever) ir 1977. gada ASV drāmas filma, kuras režisors ir Džons Bedems. Filmā galvenās lomas atveido Džons Travolta un Kārena Gornija. Filma balstīta uz Nika Kona 1976. gada rakstu Tribal Rites of the New Saturday Night The New York Times avīzē. Filma stāsta par jaunu puisi no Bruklinas, kurš pavada brīvdienas dejojot vietējā diskotēkā, lai izbēgtu no savas ikdienišķās dzīves. Filmas "Sestdienas vakara drudzis" pirmizrāde notika 1977. gada 16. decembrī un to izplatīja Paramount Pictures. Filma guva ievērojamus finansiālos panākumus un kritiķu atzinību un radīja lielu iespaidu uz 1970. gadu popkultūru, īpaši uz diskomūziku. Filma padarīja Džonu Travoltu par zvaigzni. Par šo lomu viņu nominēja Amerikas Kinoakadēmijas balvai kategorijā "Labākais aktieris galvenajā lomā", esot piektais jaunākais aktieris, kas nominēts šajā kategorijā. Filmu skaņu celiņš, kurā iekļautas Bee Gees dziesmas ir viens no visu laiku pārdotākajiem filmu mūzikas albumiem. 1983. gadā filmai iznāca turpinājums Staying Alive. 2010. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".