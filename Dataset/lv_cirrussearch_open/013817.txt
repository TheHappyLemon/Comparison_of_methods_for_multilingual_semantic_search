Simona Nigli-Lūdere (vācu: Simone Niggli-Luder; dzimusi Simone Lūdere, 1978. gada 9. janvārī) ir bijusī Šveices orientieriste, izcīnījusi 23 zelta medaļas Pasaules čempionātos orientēšanās sportā laikā no 2001. līdz 2013. gadam, tādējādi viņa ir titulētākā sportiste orientēšanās sporta vēsturē. 2003. un 2005. gada Pasaules čempionātos S. Nigli izcīnīja četras zelta medaļas — maksimāli iespējamo. Cēlusies no Burgdorfas Bernes kantonā. 2003. gadā apprecējusies ar Šveices orientieristu Matiasu Nigli. 2008. gadā viņa pārtrauca sportošanu grūtniecības dēļ, bet jau nākamajā gadā pēc meitas piedzimšanas atgriezās profesionālajā sportā un izcīnīja zelta medaļu Pasaules čempionātā Ungārijā. 2011. gadā atkal pārtrauca sportot, jo Nigli ģimenē piedzima dvīņi, taču jau 2012. gada Eiropas čempionātā Zviedrijā S. Nigli ar lielu pārsvaru uzvarēja abās garākajās individuālajās distancēs, bet tā paša gada Pasaules čempionātā, kas notika Šveicē, izcīnīja trīs zelta medaļas no četrām iespējamajām. S. Nigli-Lūdere pārstāvējusi Zviedrijas klubus Ulricehamns ОК un OK Tisaren, Šveices OLV Hindelbank un Somijas Turun Suunnistajat. Trīs reizes (2003., 2005. un 2007. gadā) atzīta par Šveices "Gada sportisti". 2013. gada rudenī S. Nigli-Lūdere paziņoja par profesionālās karjeras beigām. Precējusies ar Matiasu Nigli — citu bijušo Šveices orientieristu.