Žans Luijs Rodolfs Agasi (franču: Jean Louis Rodolphe Agassiz, vācu: Jean Louis Rodolphe Agassiz; dzimis 1807. gada 28. maijā, miris 1873. gada 14. decembrī) bija šveiciešu/amerikāņu dabaszinātnieks, viens no glacioloģijas pamatlicējiem. Studējis medicīnu Cīrihē, Heidelbergā un Minhenē. Apmeklējis Parīzi, kur iepazinies ar Aleksandru fon Humboltu un Žoržu Kivjē, kuru piemērs pamudināja pievērsties dabas zinātnei. Iesākumā nodarbodamies ar ihtioloģiju, vēlāk pievērsās fosiliju pētīšanai. 1837. gadā ledāju pētīšanas rezultātā izvirzīja tēzi, ka uz Zemes kādreiz bijis ledus laikmets. No 1846. gada darbojās ASV. Agasi neatzina darvinismu un bija poligēnisma piekritējs. Agasi vārdā nosaukts Agasi rags un Agasi ezers.