Baltās–Baltijas jūras kanāls (krievu: Беломорско-Балтийский канал) ir 227 km garš kuģošanas kanāls, kas savieno Baltās jūras Oņegas līci ar Oņegas ezeru, kas, savukārt pa Sviru ir savienots ar Ladogas ezeru un tālāk pa Ņevu ar Baltijas jūru. Līdz 1961. gadam tika saukts par Staļina vārdā nosaukto Baltās–Baltijas jūras kanālu (Беломорско-Балтийский канал имени Сталина). Kanālu 1931. gadā sāka būvēt gulagā ieslodzītie. Būvē iesaistīja 126 tūkstošus ieslodzīto. Pēc dažādiem datiem, celtniecības laikā aizgāja bojā no 12 līdz 25 tūkstošiem cilvēku. Aleksandra Solžeņicina darbos teikts par 250 000 bojā gājušajiem. Šī ir pirmā lielbūve, kas celta ar gulaga ieslodzīto spēkiem.