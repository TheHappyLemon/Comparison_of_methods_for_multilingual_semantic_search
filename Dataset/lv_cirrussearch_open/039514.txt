Sadio Manē (franču: Sadio Mané; dzimis 1992. gada 10. aprīlī) ir Senegālas futbolists, Saūda Arābijas profesionālās līgas kluba Al Nassr un Senegālas futbola izlases uzbrucējs. Manē karjeru sāka Francijas komandā FC Metz. 2012. gadā Manē pievienojās Austrijas klubam Red Bull Salzburg. Zalcburgā Manē izcīnija Austrijas Bundeslīgas titulu un pārcēlās uz Anglijas Southampton FC. 2016. gadā Manē pievienojās Liverpool FC par 34 milijoniem Sterliņu mārciņu, tādejādi kļūstot par dārgāko Āfrikas futbolistu. 2018–19. gada Premjerlīgas sezonā kļuvis par turnīra dalīti labāko vārtu guvēju. 2020. gadā ar Liverpool kļuvis par Anglijas čempionu. 2021. gada oktobrī Premjerlīgā guvis 100 vārtus, kļūstot tikai par trešo Āfrikas spēlētāju, kurš to ir sasniedzis. 2022. gadā par 32 miljoniem eiro Manē tika pārdots Vācijas Bundeslīgas komandai Minhenes "Bayern". Senegālas futbola izlasē spēlējis 2012. gada vasaras olimpiskajās spēlēs un 2017. gada Āfrikas Nāciju kausā, 2019. gada Āfrikas Nāciju kausā. 2021. gada Āfrikas Nāciju kausā ar Senegālas izlasi izdevās izcīnīt čempiona titulu. 2019. gadā, spēlējot "Liverpūlē", Manē izpelnījās fanu ievērību ar sava tālruņa ieplīsušo ekrānu. Uz jautājumiem viņš atbildēja, ka labprātāk tērējot naudu un laiku labdarībai Senegālā nekā mantu pirkšanai, bet šis tālrunis viņam svarīgs kā drauga dāvana.