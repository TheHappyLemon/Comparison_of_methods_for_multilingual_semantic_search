Petra Linnēa Paula Marklunda (zviedru: Petra Linnea Paula Marklund; dzimusi 1984. gada 12. septembrī), agrāk pazīstama arī kā September, ir Zviedrijas dziedātāja un dziesmu autore. Viņas māte ir slovēniete, bet tēvs — zviedrs. 2003. gadā 18 gadu vecumā viņa izdeva savu debijas singlu La La La (Never Give It Up), kas guva labus panākumus Zviedrijā. 2004. gada februārī Zviedrijā tika izdots debijas studijas albums September. Vēlāk mūziķe panākumus guva ar singliem Satellites, Cry for You. Tāpat mūziķe ir izdevusi albumus In Orbit, Dancing Shoes un Love CPR. Dancing Shoes tika nominēts Grammis balvai kā labākais deju mūzikas/hiphopa/soulmūzikas albums.