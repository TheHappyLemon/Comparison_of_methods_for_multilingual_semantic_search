Winchester '73 ir 1950. gada ASV vesterna filma, kuras režisors ir Entonijs Manns. Filmā galvenās lomas atveido Džeimss Stjuarts, Šellija Vintersa, Dens Dureja un Stīvens Maknellijs. Vienas no savām pirmajām lomām atveido arī aktieri Roks Hadsons un Tonijs Kērtiss. Filma stāsta par dārgas šautenes ceļojumu no viena īpašnieka uz otru. Filmas Winchester '73 pirmizrāde notika 1950. gada 12. jūlijā un to izplatīja Universal Pictures. Šī bija pirmā no astoņām Manna filmām, kurā piedalījās Džeimss Stjuarts. Mūsdienās Winchester '73 tiek uzskatīta par vienu no visu laiku labākajām vesterna filmām. Tīmekļa vietnē Rotten Tomatoes filmai ir 100% vērtējums. 2015. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".