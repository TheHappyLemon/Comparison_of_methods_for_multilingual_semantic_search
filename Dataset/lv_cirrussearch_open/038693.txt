Duodecimālā skaitīšanas sistēma ir pozicionāla skaitļu pieraksta sistēma ar bāzi 12. Šajā sistēmā skaitli desmit var pierakstīt kā apgrieztu "2" (2) un vienpadsmit apgrieztu "3" (3). Šo pierakstu ieviesa Īzaks Pitmens. Šī pieraksta forma datorsistēmās ir pieejama kā Unicode rakstzīmes kopš 2015. gada jūnija kā ↊ (218A) un ↋ (218B). Citi pieraksta veidi izmanto "A", "T" vai "X" desmitnieka un "B" vai "E" vienpadsmitnieka apzīmēšanai. Skaitlis divpadsmit (tas, kas tiek rakstīts kā "12" decimālajā sistēmā) duodecimālajā sistēmā tiek pierakstīts kā "10" (apzīmējot "1 duci un 0 vienības", nevis "1 desmits un 0 vienības"), bet ciparu virkne "12" apzīmē "1 duci un 2 vienības" (t.i. tas pats skaitlis, ko decimālajā sistēmā raksta kā "14"). Līdzīgi duodecimālais "100" nozīmē "1 mazais gross", "1000" nozīmē "1 lielais gross" un "0,1" nozīmē "1 divpadsmitā" (decimālo apzīmējumu "1 simts", "1 tūkstotis" un "desmitdaļa").