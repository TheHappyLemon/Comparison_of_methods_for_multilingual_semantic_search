Dienvidvjetnama, oficiāli Vjetnamas Republika (Việt Nam Cộng hòa), bija valsts Vjetnamas dienvidos no 1955. līdz 1975. gadam. Vjetnamas Republika tika radīta pēc referenduma 1955. gadā, kurā tika izvēlēts, ka Vjetnamas Valsts kļūs par republiku. Galvaspilsēta bija Saigona. Vjetnamas Republiku par Dienvidvjetnamu sāka dēvēt 1954. gadā, kad Ženēvas konferencē Vjetnama tika sadalīta Dienvidvjetnamā un Ziemeļvjetnamā. 1959. gadā ar Ziemeļvjetnamas finansētā un trenētā Vjetkonga sacelšanos sākās Vjetnamas karš. Lai gan 1973. gadā tika noslēgts miera līgums, karš turpinājās, līdz 1975. gadā Vjetkonga un Ziemeļvjetnamas spēki ieņēma Saigonu un Vjetnamas Republika beidza pastāvēt.