Vācijas Tēvzemes partija (vācu: Deutsche Vaterlandspartei) bija labējā spārna partija Vācijas Impērijā, kas pastāvēja no 1917. līdz 1918. gadam. Partijas tika izveidota 1917. gada 2. septembrī, Sedānas kaujas gadadienā. Partijas izveidotāji bija prūšu junkuru lobētājs Volfgangs Kaps un bijušais Vācijas Impērijas flotes komandieris Alfreds fon Tirpics. Faktiski Vācijas Tēvzemes partija bija augstāko armijas komandieru Paula fon Hindenburga un Eriha Ludendorfa militāri agresīvās nostājas atbalstītāja politiskajā sfērā, jo tā tika dibināta kā atbilde aprindām reihstāgā, kuras vēlējās izbeigt karu un slēgt mieru, kā arī tās pamatsastāvu veidoja konservatīvie spēki, kas atbalstīja kara turpināšanu. Starp partijas biedriem bija ne tikai pazīstami prūšu izcelsmes politiķi, bet arī, piemēram, prominenti Bavārijas antisemīti. 1918. gada vasarā partijas biedru skaits sasniedza 1,25 miljonu biedru, kas ļāva Hindenburgam noraidīt jebkuras prasības pēc miera, tomēr jau septembrī biedru skaits saruka līdz 800 000. Tam par iemeslu kalpoja neveiksmes frontē. Pēc policijas atskaitēm zināms, ka šajā periodā liela daļa partijas biedru, kas ieradās uz tās pasākumiem, nereti publiski izrādīja savu neapmierinātību un aģitēja pret pašu partiju. Pēc Novembra revolūcijas partija beidza pastāvēt. 10. decembrī tā tika izformēta, tomēr tās biedriem vēlāk bija būtiska ietekme uz notikumiem Veimāras Republikā, piemēram, Volfgangs Kaps bija nominālais Kapa puča vadītājs, bet partijas ierindas biedrs Antons Drekslers izveidoja NSDAP. Daļa bijušo partijas biedru vēlāk darbojās Vācu Nacionālajā Tautas partijā.