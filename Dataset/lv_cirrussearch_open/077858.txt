Šprē (vācu: Spree, sorbu: Sprjewja, čehu: Spréva) ir upe Vācijā (Saksijā, Brandenburgā un Berlīnē). Hāfeles kreisā krasta pieteka. Izteka Lauzicas kalnos netālu no Čehijas robežas. Tek caur Šprēvaldi — daļēji sorbu apdzīvotu apvidu. Tek cauri Berlīnes centram un tās rietumos ietek Hāfelē. Upes nosaukums, iespējams, radies no slāvu cilts sprevjānu vārda, kuri šeit dzīvoja 8. gadsimtā.