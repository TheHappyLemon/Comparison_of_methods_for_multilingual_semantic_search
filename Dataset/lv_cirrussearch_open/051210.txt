1999. gada NBA izslēgšanas spēles bija Nacionālās basketbola asociācijas 1998-1999. gada sezonas izslēgšanas speļu turnīrs. Turnīrs noslēdzās finālsērijā starp Rietumu konferences čempioniem Sanantonio "Spurs" un Austrumu konferences čempioniem Ņujorkas "Knicks". "Spurs" izcīnīja čempionu titulu, pieveicot "Knicks" spēļu sērijā ar rezultātu 4—1. "Spurs" līderis Tims Dankans tika nosaukts par NBA finālsērijas vērtīgāko spēlētāju. 1999. gada sezona ir ievērības cienīga ar to, ka "Knicks" nokļuva līdz finālturnīram saīsinātās sezonas laikā — 82 spēļu vietā, tika izspēlētas 50. Šīs izslēgšanas spēles bija arī Filadelfijas "76ers" un Milvoki "Bucks" pirmās izslēgšanas spēles kopš 1991. gada. 1996. gada NBA drafta pirmais numurs Elens Aiversons vēlāk aizveda "76ers" komandu līdz NBA finālam 2001. gadā. Čikāgas "Bulls" pirmo reizi kopš 1984. gada neiekļuva izslēgšanas spēlēs (lielākoties pateicoties Maikla Džordana, Skotija Pipena un Denisa Rodmena aiziešanai). Lai gan visā izslēgšanas turnīra gaitā "Spurs" bija mājas spēļu priekšrocība, viņi spēlēja vairāk izbraukuma spēles (9) nekā mājas spēles (8), jo visas spēļu sērijas uzvaras tika izcīnītas komandai spēlējot izbraukumā, tajā skaitā spēles pret Losandželosas "Lakers" un Portlendas "Trail Blazers" — abas sērijas uzvarētas ar rezultātu 4—0 "Spurs" labā. "Spurs" uzvarēja 12 spēles pēc kārtas un pabeidza turnīru ar 15 uzvarētām un 2 zaudētām spēlēm. Iepriekš līdzīgu izslēgšanas spēļu rekordu bija uzstādījusi Čikāgas "Bulls" vienība, kura 1991. gadā pabeidza turnīru ar 15 uzvarētām un 1 zaudētu spēli pret Losandželosas "Lakers" pagarinājumā. Taču 2017. gadā jaunu izslēgšanas spēļu rekordu uzstādīja Goldensteitas "Warriors", pabeidzot turnīru ar 16 uzvarētām un 1 zaudētu spēli.