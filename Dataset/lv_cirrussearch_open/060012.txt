Arālkums (uzbeku: Orol choʻli) ir jauns smilšu-solončaku tuksnesis Kazahstānā un Uzbekistānā, kas izveidojies izzudušās Arāla jūras vietā. Arāla jūra strauji sāka izzust 20. gadsimta sešdesmitajos gados, kad Amudarjas un Sirdarjas ūdeņus intensīvi sāka izmantot kokvilnas lauku apūdeņošanai. Ap 1987. gadu Arāla jūras atliekas sadalījās divās daļās — Ziemeļu Arāla jūras līmenis mūsdienās ir nostabilizējies, bet Dienvidu Arāla jūra turpināja samazināties. Arālkuma smiltis, kas piesārņotas ar minerālmēslu un pesticīdu atliekām, vēja rezultātā tiek pārvietotas milzīgos attālumos pa visu zemeslodi.