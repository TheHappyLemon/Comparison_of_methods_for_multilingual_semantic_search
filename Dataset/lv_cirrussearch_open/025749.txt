Aizkarpatu zemiene (ukraiņu: Закарпатська низовина) vai Pietisas zemiene (ukraiņu: Притисянська низовина) ir Vidusdonavas zemienes ziemeļaustrumu daļa Ukrainas Aizkarpatu apgabala teritorijā. Aluviāls līdzenums, nolaidens dienvidrietumu virzienā. Ziemeļaustrumos zemienei piekļaujas Karpatu priekškalnes. Ģeoloģiskā ziņā veidota no vulkāniskiem iežiem, ko klāj māls, oļi un less. Izrakteņi: kaolīns, alunīts, polimetālu rūdas, minerālūdens. Klimats silts un mitrs. Biezs upju tīkls: Tisa un tās pietekas Uža, Latoricja, Boržava u.c. Zemiene biezi apdzīvota un intensīvi kultivēta. Lielākās pilsētas ir Užhoroda, Mukačeve, Berehove, Vinohradiva. Attīstīta lauksaimniecība: vīnogulāji, augļu dārzi, tīrumi.