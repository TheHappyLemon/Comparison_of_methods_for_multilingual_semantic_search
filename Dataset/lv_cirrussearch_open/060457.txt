Stanica Luhanska (ukraiņu: Станиця Луганська) ir pilsētciemats Ukrainas austrumos Luhanskas apgabala Ščastjas rajonā. Izvietojusies apgabala austrumdaļā, Siverskijdoņecas kreisajā krastā iepretī Luhanskas pilsētai. Stanicja Luhanska ir viena no divām Ukrainas apdzīvotajām vietām, ko dibinājuši Donas kazaki. Apdzīvotā vieta dibināta 17. gadsimta otrajā pusē kā Luhanas nocietinātā pilsētiņa. 1684. gadā to nodedzināja tatāri, bet 1688. gadā to atjaunoja kā Luhanskas staņicu un šis gads tiek uzskatīts par dibināšanas gadu. Krievijas Impērijā staņica ietilpa Donas karaspēka apgabalā. 1920. gadā pēc kazaku karaspēka sakāves staņica tika iekļauta Doņeckas guberņā un pārdēvēta par Staničnoluhanski (Станично-Луганське). 1938. gadā piešķirts pilsētciemata statuss. 2007. gadā atjaunots vēsturiskais kazaku nosaukums. No 1923. līdz 2020. gadam bija rajona centrs. 2014. gada Donbasa kara laikā staņica smagi cieta kaujās ar separātistiem. Pilsētā ir dzelzceļa apkalpošanas, pārtikas, zivju pārstrādes uzņēmumi. Liela lauksaimniecības rajona centrs.