Plostbārži (latīņu: Tragopogon) ir augu ģints kurvjziežu dzimtā. Plostbārži ir divgadīgi vai daudzgadīgi augi ar spēcīgu mietsakni, kuriem parasti ir maz zaru un lapas ir lineāri lancetiskas vai lineāras. Augam ir pienaina sula. Ziedu krāsa ģints ietvaros ir atšķirīga, dažas sugas ir dzeltenas un dažas oranžas vai purpursarkanas. Sēklām ir lidspārniņš un tās ir vizuāli līdzīgas pieneņu sēklām. Vairumam plostbāržu sugu dabiskais izplatības areāls ir Eiropā un Āzijā, taču vairākas sugas ir introducētas Ziemeļamerikā un Austrālijā un tur ir plaši izplatījušās.