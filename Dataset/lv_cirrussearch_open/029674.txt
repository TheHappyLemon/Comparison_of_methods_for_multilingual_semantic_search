Kanjons (spāņu: cañon, angļu: canyon) ir dziļa ieleja ar stāvām malām, kuru visbiežāk erozijas procesā izveidojusi kāda ūdens straume. Nereti kanjonus veido upes, kurām ir tendence izgrauzties cauri mīkstākiem iežiem, un vietās, kur šādu iežu ir vairums, visbiežāk veidojas kanjoni. Par kanjonu var saukt arī ieleju starp divām kalnu virsotnēm, piemēram, Himalajos, Alpos vai Andos. Šādi kalnu kanjoni ir, piemēram, Josemitu nacionālajā parkā un Provo kanjonā Jūtā. Kalnu kanjonus, kuros var iekļūt tikai no viena gala, sauc par bokskanjoniem (box canyon); ir arī slotkanjoni (slot canyon), kas ir ļoti šauri un kam bieži ir ļoti gludas sienas, un upju vai okeāna straumju izgrauzti kanjoni.