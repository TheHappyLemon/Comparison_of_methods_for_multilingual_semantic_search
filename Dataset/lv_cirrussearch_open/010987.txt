Šis raksts ir par rakstnieku. Par citām jēdziena Klārks nozīmēm skatīt nozīmju atdalīšanas lapu. Sers Arturs Čārlzs Klārks (Sir Arthur Charles Clarke, dzimis 1917. gada 16. decembrī Mainhedā (Minehead), Somersetā, miris 2008. gada 19. martā Kolombo, Šrilankā) bija angļu rakstnieks, viens no pazīstamākajiem zinātniskās fantastikas autoriem. Viņa zināmākais darbs ir romāns 2001: Kosmosa odiseja, kas rakstīts laikā, kad Klārks sadarbībā ar režisoru Stenliju Kubriku pēc vairāku Klārka īso stāstu motīviem veidoja šāda paša nosaukuma filmu. Par saviem darbiem Klārks saņēmis prestižākās zinātniskās fantastikas balvas — Nebulas un Hugo balvas. Vienīgais latviešu valodā atsevišķi izdotais Klārka darbs ir romāns "Delfīnu sala" (Dolphin Island, 1963) ("Zinātne", Rīga, 1969). Krājumā "Ekspedīcija uz Zemi" ("Zinātne", Rīga, 1968) publicēts autora tāda paša nosaukuma stāsts (Expedition to Earth, 1949), kā arī krājumā "Dēmonu dzīres" ("Zinātne", Rīga, 1971) — stāsts "Jupiters pieci" (Jupiter Five, 1953). 1967. gadā žurnālā "Liesma" publicēti fragmenti no Klārka grāmatas "Nākotnes iezīmes".