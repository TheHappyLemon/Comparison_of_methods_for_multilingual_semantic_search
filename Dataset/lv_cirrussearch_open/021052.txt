Leopolds II (franču: Léopold II) jeb Leopolds Luijs Filips Marī Viktors (franču: Léopold Louis Philippe Marie Victor; dzimis 1835. gada 9. aprīlī, miris 1909. gada 17. decembrī) bija Beļģijas karalis no 1865. gada līdz savai nāvei 1909. gadā. Vēsturē iegājis kā Kongo brīvvalsts (mūsdienu Kongo Demokrātiskā Republika) nodibinātājs un īpašnieks. 1884. gada starptautiskajā Berlīnes konferencē Beļģijas karalim tika piešķirta Kongo brīvvalsts kā privātīpašums. Leopolda vadībā no teritorijas tika izvests ziloņkauls un jēlgumija, brutāli ekspluatējot vietējos iedzīvotājus. Piemēram, par normu neizpildīšanu jēlgumijas ieguvē, darbiniekiem (arī bērniem) tika amputēti locekļi. Tiek lēsts, ka ekspluatācijas rezultātā gāja bojā no 2 līdz 15 miljoni Kongo iedzīvotāju. Iegūtā nauda tika izlietota greznu objektu celtniecībai Beļģijā. Kad 20. gadsimta sākumā informācija par apstākļiem Kongo nāca gaismā Eiropas sabiedrībai, izcēlās skandāls, un 1908. gadā Kongo brīvvalsti no karaļa pārņēma Beļģijas valdība.