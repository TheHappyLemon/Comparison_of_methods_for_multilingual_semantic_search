Džozefs Radjards Kiplings (angļu: Joseph Rudyard Kipling, dzimis 1865. gada 30. decembrī, miris 1936. gada 18. janvārī) bija angļu rakstnieks, dzejnieks un žurnālists. Viņš ir dzimis Britu Indijā, mūsdienās Indija, un šī zeme spilgti atspoguļojas viņa darbos. Radjards Kiplings vislabāk zināms kā stāstu krājuma "Džungļu grāmata" (1894) un romāna "Kims" (1901) autors. Radjards Kiplings 1907. gadā saņēma Nobela prēmiju literatūrā par “novērošanas spēju, oriģinālo iztēli, domu briedumu un stāstnieka talantu”. Nobela prēmijai tika nominēts arī 1903., 1904. un 1905. gadā.