FK Jelgava ir Latvijas futbola klubs, kas izveidojās 2004. gadā, apvienojoties diviem Jelgavas futbola klubiem — RAF un Viola. No 2010. līdz 2020. gadam spēlēja Latvijas Virslīgā, bet 2021. gadā finansiālu apsvērumu dēļ no dalības Virslīgā atteicās un pašlaik ir jaunatnes futbola klubs (ar akadēmijas statusu) ar apmēram 500 audzēkņiem (no 4 līdz 18 gadu vecumam). Klubs četras reizes ir uzvarējis Latvijas kausa izcīņā (2010, 2014, 2015, 2016). Virslīgā iekļuva pēc uzvaras 2009. gada Latvijas 1. līgas čempionātā. Labākais sasniegums Virslīgā — 2. vieta 2016. gada sezonā.