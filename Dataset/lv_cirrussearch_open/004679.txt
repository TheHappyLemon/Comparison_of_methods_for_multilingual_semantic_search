Džons Veins (John Wayne, dzimis 1907. gada 26. maijā, miris 1979. gada 11. jūnijā), īstajā vārdā Merions Roberts Morisons (Marion Robert Morrison), bija amerikāņu kinoaktieris, kinorežisors un producents. Džonu Veinu parasti saista ar vesterna žanra filmām, lai gan nereti filmējies arī citu žanru filmās. Starp Veina pazīstamākajiem darbiem ir lomas filmās "Pasta kariete" (1939), "Meklētāji" (1956), Rio Bravo (1959), "Vīrs, kurš nošāva Libertiju Volensu" (1962). Par lomu filmā True Grit (1969) Veins ieguva Amerikas Kinoakadēmijas balvu kategorijā "Labākais aktieris galvenajā lomā". Nominēts šai balvai arī par lomu filmā Sands of Iwo Jima (1949). Kā producents nominēts kategorijā "Labākā filma" par filmu The Alamo (1960).