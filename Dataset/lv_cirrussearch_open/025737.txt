2014.—2015. gada NBA sezona bija 69. Nacionālās basketbola asociācijas sezona. Regulārā sezona ilga no 2014. gada 28. oktobra līdz 2015. gada 15. aprīlim. Šajā sezonā piedalījās 30 komandas (29 no ASV un 1 no Kanādas). Par NBA čempioniem ceturto reizi kluba vēsturē kļuva Goldensteitas "Warriors", kas ar 4—2 finālsērijā uzvarēja Klīvlendas "Cavaliers". Par finālsērijas vērtīgāko spēlētāju tika atzīts "Warriors" spēlētājs Andrē Igudala. Rasels Vestbruks (Oklahomasitijas "Thunder") ar vidēji spēlē gūtu 28,1 punktu bija sezonas rezultatīvākais spēlētājs, par sezonas vērtīgāko spēlētāju tika atzīts "Warriors" spēlētājs Stefens Karijs. 2014. gada NBA drafts notika 2014. gada 26. jūnijā Barclays Center Bruklinā, Ņujorkā. Ar pirmo numuru Klīvlendas "Cavaliers" izraudzījās Endrū Viginsu. 64. NBA Visu zvaigžņu spēle notika Madison Square Garden arēnā Ņujorkā 2015. gada 15. februārī, kurā Rietumu komanda uzvarēja Austrumu komandu ar 163—158.