Žorži de Amorims Kampuss (portugāļu: Jorge de Amorim Campos, dzimis 1964. gada 17. augustā), labāk pazīstams kā Žoržiņu (Jorginho), ir Brazīlijas futbola treneris un bijušais futbolists, spēlēja labās malas aizsarga pozīcijā, bijis Brazīlijas futbola izlases dalībnieks. Kopš 2021. gada Žoržiņu ir Brazīlijas kluba Cuiabá galvenais treneris. Savas karjeras laikā pārstāvējis klubus gan Brazīlijā, gan Vācijā, gan arī Japānā. Savu karjeru iesācis Brazīlijā, kur spēlējis Riodežaneiro klubos America un Flamengo. 1989. gadā pārcēlies uz Vācijas Bundeslīgas komandu Bayer Leverkusen. Vēlāk spēlējis arī Bayern Munich, kur 1994. gadā viņš kļuva par Vācijas čempionu. Pēc Vācijas pamešanas 1995. gadā, Žoržiņu trīs gadus pavadīja Japānas klubā Kashima Antlers. Pēcāk atgriezes Brazīlijā un spēlējis São Paulo, Vasco da Gama un Fluminense. Ar Brazīlijas futbola izlasi uzvarējis 1994. gada FIFA Pasaules kausā. Piedalījies arī 1990. gada FIFA Pasaules kausā, 1988. gada vasaras olimpiskajās spēlēs un divos Copa América.