Londonas Dabas vēstures muzejs (angļu: Natural History Museum) ir dabas muzejs, kas atrodas Londonas rietumdaļā, Kensingtonas un Čelsi rajonā. Muzejā glabājas apmēram 80 miljoni dabas izcelsmes priekšmetu, to starpā milzīgas botānikas, entomoloģijas, zooloģijas, paleontoloģijas un mineraloģijas kolekcijas. Vairākām kolekcijām ir arī kultūrvēsturiska vērtība, piemēram, šeit glabājas Čārlza Darvina savāktie materiāli. Kaut arī Alfrēda Voterhausa (Alfred Waterhouse) projektētā muzeja ēka tika atklāta 1881. gadā, līdz pat 1963. gadam muzeja kolekcija bija Britu muzeja sastāvdaļa. Tāpat kā vairumam publiski uzturēto muzeju Lielbritānijā, muzejā nav ieejas maksas.