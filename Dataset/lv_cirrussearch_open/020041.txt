"Supermens 2" (angļu: Superman II) ir 1980. gada ASV un Apvienotās Karalistes supervaroņu filma, kuras režisors ir Ričards Lesters. Filma ir balstīta uz DC Comics tēlu Supermenu. Šis ir turpinājums 1978. gada filmai "Supermens". Filmā Supermens cīnās ar ģenerāli Zodu. Galvenās lomas "Supermenā 2" attēlo Kristofers Rīvs, Džīns Hekmens, Margota Kidera, Terenss Stemps, Sāra Daglasa un Džeks O'Halorans. Filmas sākotnējais režisors Ričards Doners, kas uzņēma arī pirmo filmu, nofilmēja aptuveni 75% filmas, līdz viņš tika aizstāts ar Ričardu Lesteru. Lai Lesters tiktu nosaukts par pilnvērtīgu filmas režisoru, viņam bija jānofilmē vismaz 51% filmas ainu, tādējādi daudz kas tika pārfilmēts. 2006. gadā tika izdota Ričarda Donera filmas versija, kurā 83% filmas ir viņa filmēti. Filmā ģenerāli Zodu attēlojošais Terenss Stemps seriālā "Smolvila. Leģenda par Supermenu" attēloja Supermena bioloģisko tēvu Džorelu.