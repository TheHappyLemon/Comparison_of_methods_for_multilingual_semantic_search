Hanaroa (rapanujiešu: Hanga Roa) ir Čīles Lieldienu salas provinces centrs, galvenā osta un lielākā apdzīvotā vieta. Tā atrodas salas dienvidrietumu galā nelielā līdzenumā starp izdzisušajiem vulkāniem Terevaku un Rano Kau. Pilsētā ir 3304 iedzīvotāji (2002. gadā), kas sastāda 87% no salas iedzīvotāju kopskaita. Ilgus gadus Hanaroa bija vienīgā vieta salā, kur drīkstēja dzīvot vietējie iedzīvotāji. No 19. gadsimta beigām līdz 1953. gadam lielākā salas daļa bija izīrēta Williamson-Balfour Company, kura nodarbojās ar aitkopību. 1914. g. Hanaroa dzīvoja ap 250 cilvēku un pārējā salas daļā lielākoties tikai aitas. 1966. g. Lieldienu salas iedzīvotājiem tika piešķirta pilnīga Čīles pavalstniecība un sala pilnībā tika atvērta visiem iemītniekiem.