Pekinas konvencijas (ķīniešu: 北京條約 / 北京条约 — Běijīng Tiáoyuē, krievu: Пекинский трактат, angļu: Convention of Peking, franču: Convention de Pékin) bija starptautisku līgumu kopa, ko 1860. gada 18. oktobrī Ķīnas impērija bija spiesta parakstīt pēc zaudētajiem Opija kariem. Ķīnas impērija apņēmās ratificēt 1858. gada Tiaņdzjiņas līgumu un atvērt ārzemju kuģiem izmantot Ķīnas ostas. Britu impērija ieguva kontroli ne tikai pār Honkongas salu, bet arī pār Kouluņas pussalu. Līgumu ar Krievijas impēriju parakstīja 14. novembrī, Ķīna piekrita ratificēt Aigunas līgumu un atteicās no Usūrijas (tagadējā Piejūras novada), kurā Krievijas impērija 1869. gadā nodibināja Vladivostokas ostu.