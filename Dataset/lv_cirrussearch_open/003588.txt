Tūrs Hūshovds (norvēģu: Thor Hushovd, dzimis 1978. gada 18. janvārī Grimstadē, Norvēģijā) ir bijušais Norvēģijas šosejas riteņbraucējs. Viņš specializējās sprintā, kur guvis ievērojamus panākumus, tai skaitā uzvarējis 10 Tour de France posmos un divas reizes kļuvis par šī velobrauciena punktu klasifikācijā. Tomēr atšķirībā no vairuma sprinteru T. Hūshovds ir visai universāls braucējs, kas bez lielām grūtībām pārvar arī sarežģītākos kalnu posmus daudzdienu velobraucienos un mēdz iesaistīties atrāvienos. Piemēram, 2011. gadā viņš vienatnē uzvarēja Tour de France 13. posmā, kas bija kalnu posms Pirnejos un šķērsoja leģendāro augstākās kategorijas pāreju Col d'Aubisque. Profesionālajā riteņbraukšanā startēja kopš 1998. gada, līdz tam bija izcīnījis pasaules čempiona titulu individuālajā braucienā riteņbraucējiem līdz 23 gadu vecumam. 2006. gadā T. Hūshovds uzvarēja Tour de France prologā Strasbūrā un uz 3 posmiem kļuva par pirmo norvēģi, kas bijis līderis šī velobrauciena kopvērtējumā. Šajā pašā gadā viņam izdevās uzvarēt arī pēdējā velotūres posmā Elizejas laukos Parīzē, tādā veidā atņemot austrālietim Robijam Makjūenam kopvērtējuma labākā sprintera zaļo kreklu. Par Tour de France labāko sprinteri T. Hūshovds vēlreiz kļuva 2009. gadā, šoreiz apsteidzot britu Marku Kevendišu. 2010. gada 3. oktobrī, uzvarot 267 km garajā braucienā starp Melburnu un Džīlongu Austrālijā, viņš kļuva par pirmo norvēģu riteņbraucēju, kas kļuvis par pasaules čempionu grupas braucienā. 2014. gada septembrī paziņoja par riteņbraucēja karjeras beigām.