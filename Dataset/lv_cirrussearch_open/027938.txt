Aleksejs Gubarevs (Алексей Александрович Губарев; dzimis 1931. gada 29. martā, miris 2015. gada 21. februārī) bija PSRS kosmonauts, lidotājs. Aleksejs Gubarevs dzimis Kuibiševas apgabala Borskas rajona Gvardeicu ciemā zemnieka ģimenē. 1936. gadā pēc tēva nāves viņš pārcēlās uz sovhozu Maskavas tuvumā. 1952. gadā Gubarevs pabeidza Kara jūras mīnu torpēdu aviācijas skolu un saka dienestu gaisa spēkos. No 1957. līdz 1961. gadam viņš studēja Kara gaisa akadēmijā. 1963. gadā Gubarevs ieskaitīts kosmonautu vienībā. Līdz 1965. gadam izgāja vispārējo kosmonautu sagatavošanas kursu. 1965. gada janvārī viņš ieskaitīts 2. kosmonautu nodaļā (militārās kosmiskās programmas). No 1966. gada septembra līdz 1968. gada janvārim Aleksejs Gubarevs gatavojās lidojumam ar militāri pētniecisko kosmosa kuģi Sojuz-VI (7K-VI). No 1969. gada līdz 1971. gada februārim viņš gatavojās lidojumam programmas Kontakt ietvaros kā kosmosa kuģa Sojuz komandieris. 1971. gadā Gubarevs kopā ar Vitāliju Sevastjanovu un Anatoliju Voronovu gatavojās otrajai ekspedīcijai uz civilo orbitālo staciju DOS-1 (Saljut-1). Pēc Sojuz-11 apkalpes bojāejas nākamais lidojums tika atcelts un apkalpes izformētas. 1971. gada oktobrī kopā ar Georgiju Grečko sāka gatavoties lidojumam uz staciju DOS-2. Pēc nesējraķetes Proton-K avārijas, kas neļāva orbītā ievadīt DOS-2, Gubarevs sāka gatavoties lidojumam uz staciju DOS-3. Pēc tam, kad 1973. gada maijā kļūmes dēļ stacija kļuva neizmantojama, Gubarevs un Grečko sāka gatavoties kosmosa kuģa Sojuz-12 autonomam izmēģinājumu lidojumam dublējošajā apkalpē. No 1973. gada decembra kā pamatapkalpes komandieris gatavojās ekspedīcijai uz orbitālo staciju DOS-4 (Saljut-4). Savu pirmo kosmisko lidojumu Aleksejs Gubarevs kosmosa kuģī Sojuz-17 veica 1975. gada janvārī un februārī kopā ar Georgiju Grečko. Viņi apmeklēja staciju Saljut-4. Lidojums ilga 29 dienas 13 stundas. No 1975. gada decembra kā pamatapkalpes komandieris kopā ar Čehoslovākijas pārstāvi Vladimiru Remeku gatavojās ekspedīcijai uz orbitālo staciju DOS-5 (Saljut-6). Otro lidojumu kosmosā Aleksejs Gubarevs veica 1978. gada martā kopā ar Čehoslovākijas pirmo kosmonautu Vladimiru Remeku. Viņi kosmosa kuģī Sojuz-28 viesekspedīcijā devās uz staciju Saljut-6. Lidojums ilga 7 dienas 22 stundas. 1981. gadā Gubarevs atstāja kosmonautu grupu veselības stāvokļa dēļ. Turpināja dienestu komandējošos amatos kosmonautu sagatavošanas centrā. Bija Aizsardzības ministrijas pētnieciskā institūta 30 CNII priekšnieka vietnieks. 1982. gadā aizstāvēja disertāciju un ieguva tehnisko zinātņu kandidāta grādu. Vēlāk ieguva tehnisko zinātņu doktora grādu No militārā dienesta Gubarevs atvaļināts 1988. gadā. Strādāja autopārvadājumu uzņēmumā Ščolkov-avtotrans par direktora vietnieku. 1998. gadā aizgāja pensijā. Kosmisko lidojumu kopsavilkums: