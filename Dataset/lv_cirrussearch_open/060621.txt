Bayraktar TB2 (no turku valodas "karognesējs") ir vidēja augstuma ilgstoša lidojuma (MALE) bezpilota kaujas lidaparāts (UCAV), kas spēj veikt attālināti vadītas vai autonomas lidojumu darbības. To ražo Turcijas uzņēmums Baykar Defense galvenokārt Turcijas bruņotajiem spēkiem. Lidaparātu uzrauga un kontrolē apkalpe zemes vadības stacijā, ieskaitot ieroču izmantošanu. Šī bezpilota lidaparāta izstrādi vadīja Masačūsetsas Tehnoloģiju institūta absolvents Seldžuks Bairaktars. 2021. gada 26. novembrī bezpilota lidaparāts TB2 bija veicis jau 400 000 lidojuma stundu visā pasaulē. Lielākais TB2 bezpilota lidaparātu operators ir Turcijas militārais sektors, taču eksporta modelis ir pārdots vairākām citām valstīm. Turcija bezpilota lidaparātu plaši izmantojusi triecienos Kurdistānas strādnieku partijas (PKK) un Tautas aizsardzības vienību (YPG) objektiem Irākā un Sīrijā. 2020. gada Kalnu Karabahas karā to izmantoja Azerbaidžāna, bet 2022. gadā Krievijas iebrukuma Ukrainā laikā tos sekmīgi izmantoja Ukrainas spēki.