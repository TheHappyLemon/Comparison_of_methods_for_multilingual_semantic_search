Indonesia AirAsia reiss 8501 ir Airbus A320-216 pasažieru lidmašīna ar 155 pasažieriem un 7 apkalpes locekļiem, kas nogāzās lidojuma laikā. Lidmašīna pacēlās no Surabaja Indonēzijā 2014. gada 28. decembrī plkst 5.35 pēc vietējā laika (UTC+7) ar paredzēto galamērķi Singapūrā, kur lidmašīnai bija jāpiezemējas apmēram 8.30 pēc vietējā laika (UTC+8). Plkst. 6.17 (42 minūtes pēc pacelšanās) lidmašīna pazuda no radaru ekrāniem, kad atradās netālu no Belitunas salas. 29. decembrī tika paziņots, ka visticamāk lidmašīna atrodas jūras dibenā. Nākamajā dienā tika apstiprināts, ka Karimatas šaurumā tikusi atrasta daļa no rāmja. Vēlāk tika apstiprināts, ka Javas jūrā atrastas atlūzas no lidmašīnas.