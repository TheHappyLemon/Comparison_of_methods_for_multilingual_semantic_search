Luijs Marks (franču: Louis Marc; dzimis 1880. gada 27. jūlijā, miršanas datums nav zināms) bija franču peldētājs un ūdenspolo spēlētājs. 1900. gada vasaras olimpiskajās spēlēs Parīzē izcīnīja bronzas medaļu ūdenspolo turnīrā. Pēc olimpisko spēļu vēsturnieka Bila Malona pētījumiem Marks ir bijis Francijas Pupilles de Neptune de Lille #2 pārstāvis un olimpiskajā turnīrā spēlējis tikai pirmajā kārtā. Nākamajās kārtās viņu, iespējams, aizstāja kāds no Pupilles de Neptune de Lille #1 komandas pārstāvjiem. Bez ūdenspolo viņš startēja arī divās peldēšanas disciplīnās. Zemūdens peldēšanā viņš ieguva 8. vietu, bet 200 metru šķēršļu joslas peldējumā, fināla cīņā, ieņēma beidzamo 10. vietu.