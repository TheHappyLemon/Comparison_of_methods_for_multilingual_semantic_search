Dūmmetāls (angļu: Doom metal — 'nolemtības metāls') ir smagā metāla žanrs, kura mūzikai raksturīgs lēns ritms, zemi skaņotas ģitāras un daudz blīvāks un smagāks skanējums kā citiem metāla žanriem. Gan mūzika, gan dziesmu vārdi ir vērsti uz to, lai attēlotu izmisumu, šausmas un neizbēgamu nolemtību. Žanrs ir ietekmējies no grupas Black Sabbath agrīnās mūzikas, kas veidoja dūmmetāla prototipu ar tādām dziesmām kā Black Sabbath, Electric Funeral un Into the Void. 1980. gadu pirmajā pusē vairākas grupas no Anglijas (Pagan Altar, Witchfinder General), ASV (Pentagram, Saint Vitus, Trouble) un Zviedrijas (Candlemass, Count Raven) radīja dūmmetālu kā atsevišķu žanru.