2019. gada Vuelta a España bija triju nedēļu garas šosejas riteņbraukšanas daudzdienu sacensības, kas notika Spānijā no 24. augusta līdz 15. septembrim. Tā bija 74. reize, kad notika Vuelta a España sacensības un tās bija 32. sacensības 2019. gada UCI Pasaules tūres kalendārā. Sacensības sākās ar 18 km garu individuālo braucienu Torrevjehā, bet noslēdzās ar finišu Madridē. Sacensībās uzvarēja Primožs Rogličs no Jumbo–Visma, kļūstot par pirmo Slovēnijas sportistu, kas uzvarējis kādā lielajā tūrē. Otro vietu ieņēma 39 gadus vecais Alehandro Valverde no Movistar Team, bet trešo 20 gadus vecais Rogliča tautietis Tadejs Pogačars (UAE Team Emirates). Līdz ar kopvērtējuma klasifikāciju Rogličs uzvarēja arī punktu klasifikācijā. Kalnu klasifikācijā labākais bija Džefrijs Bušārs no AG2R La Mondiale, bet Pogačars uzvarēja jauno braucēju klasifikācijā. Par cīnītāja balvas kopvērtējuma uzvarētāju tika atzīts Migels Anhels Lopess (Astana), bet komandu klasifikācijā uzvarēja Movistar komanda.