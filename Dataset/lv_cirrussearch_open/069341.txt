Ari Asters (angļu: Ari Aster; dzimis 1986. gada 15. jūlijā) ir amerikāņu kinorežisors, scenārists, producents un montāžists. Stilistiski Astera filmas pazīstamas ar šausmu un melnā humora apvienošanu, kā arī brutālas vardarbības atainošanu. Astera pirmā režisētā filma "Reinkarnācija" iznāca 2018. gadā. Filma guva gan lielus finansiālus panākumus, gan kritiķu atzinību, nodēvējot to par visbiedējošāko gada filmu. Lielus panākumus guva arī viņa nākamā filma "Saulgriežu kults" (2019). Viņa trešā filma, sirreālā šausmu filma "Visas Bo bailes" (2023) arī ieguva kritiķu atzinību, bet bija finansiāli neveiksmīga. Visas viņa filmas izplatīja A24.