Tick, Tick... Boom! ir 2021. gada ASV biogrāfiska muzikāla drāmas filma, kuras režisors ir Lins Manuels Miranda. Filmā galvenās lomas atveido Endrū Gārfīlds, Aleksandra Šipa, Robins de Hesuss, Džošua Henrijs, Džūdita Laita un Vanesa Hadžensa. Filma balstīta uz Džonatana Larsona skatuves mūziklu ar tādu pašu nosaukumu. Filma ir daļēji autobiogrāfisks stāsts par Larsonu, kurš raksta mūziklu, lai nokļūtu teātra industrijā Ņujorkā. Filmas Tick, Tick... Boom! pirmizrāde notika 2021. gada 10. novembrī AFI Fest pasākumā, bet kopš 2021. gada 19. novembra filma pieejama straumēšanas platformā Netflix. Filma saņēma pozitīvas kritiķu atsauksmes, īpaši izceļot Gārfīlda aktierspēli. Amerikas Kinoinstitūts to nosauca par vienu no 10 gada labākajām filmām. Filmu nominēja Zelta globusa balvai kategorijā "Labākais mūzikls vai kinokomēdija", kā arī 27. Critics' Choice Awards kategorijā "Labākā filma". Par savu sniegumu, Gārfīlds saņēma Zelta globusu kategorijā "Labākais aktieris mūziklā vai kinokomēdijā" un nominēts Amerikas Kinoakadēmijas balvai kategorijā "Labākais aktieris galvenajā lomā". Filma nominēta arī Kinoakadēmijas balvai kategorijā "Labākā montāža".