Pīters Maikls Falks (angļu: Peter Michael Falk, dzimis 1927. gada 16. septembrī, miris 2011. gada 23. jūnijā) bija amerikāņu kino un televīzijas aktieris. Vislabāk pazīstams ar Leitnanta Kolombo lomu NBC seriālā "Kolombo" (Columbo, 1968–1978, 1989–2003), par ko viņš saņēma četras Emmy balvas un vienu Zelta globusa balvu. 1996. gadā TV Guide Folka attēloto tēlu 50 labāko televīzijas tēlu sarakstā ierindoja 21. vietā. 2013. gadā Falkam piešķīra zvaigzni Holivudas Slavas alejā. Par lomām filmās Murder, Inc. (1960) un Pocketful of Miracles (1961) Falku nominēja Amerikas Kinoakadēmijas balvai kategorijā "Labākais aktieris otrā plāna lomā". 1962. gadā kļuvis par pirmo aktieri, kas viena gada laikā nominēts gan Kinoakadēmijas, gan Emmy balvai. Vēlāk piedalījies tādās filmās kā "Šī trakā, trakā, trakā, trakā pasaule" (1963), "Lielās autosacīkstes" (1965), Anzio (1968), Murder by Death (1976), The Cheap Detective (1978), The Brink's Job (1978), The In-Laws (1979), "Princese līgava" (The Princess Bride, 1987), "Debesis pār Berlīni" (Der Himmel über Berlin, 1987), "Spēlmanis" (1992) un "Pareģis" (Next, 2007). Falks ir arī pazīstams ar savu sadarbību ar režisoru, aktieri un draugu Džonu Kasavetisu, piedaloties filmās Husbands (1970), A Woman Under the Influence (1974) un Mikey and Nicky (1976).