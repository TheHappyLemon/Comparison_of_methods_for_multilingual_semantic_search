Nerva (latīņu: Nerva, pilnā vārdā Marks Kokcejs Nerva Cēzars Augusts (Marcus Cocceius Nerva Caesar Augustus); dzimis 30. gada 8. novembrī, miris 98. gada 27. janvārī) bija Senās Romas imperators laikā no 96. līdz 98. gadam. Nerva kļuva par imperatoru 65 gadu vecumā. Viņš bija pirmais Antonīnu dinastijas pārstāvis. 96. gada 18. septembrī galminieku sazvērestības rezultātā tika noslepkavots imperators Domiciāns. Tajā pašā dienā Romas senāts par imperatoru pasludināja Nervu. Šī bija pirmā reize, kad senāts ievēl Romas imperatoru. Savā īsajā valdīšanas laikā Nerva samazināja nodokļus, kā arī izdeva agrāro likumu, kā rezultātā trūcīgākajiem zemniekiem piešķīra zemes gabalus. Tomēr nespēja uzspiest savu autoritāti armijai un pēc pretoriāņu gvardes dumpja bija spiests pasludināt populāru ģenerāli Trajānu par savu mantinieku. Tā laika avoti attēlo Nervu kā gudru un mērenu valdnieku. Miris 98. gada 27. janvārī dabīgā nāvē.