Reičela Bārbra Berija (angļu: Rachel Barbra Berry) ir izdomāts tēls ASV televīzijas seriālā "Radīti skatuvei". Viņu attēlo aktrise Lija Mišela. Pirmoreiz televīzijā R. Berija parādījās seriāla pilot sērijā 2009. gada 19. maijā. Viņu izveidoja un tālāk attīstīja "Radīti skatuvei" veidotāji Raiens Mērfijs, Breds Falčuks un Jans Brenans. R. Berija ir Ņujorkas teātra mākslas akadēmijas (New York Academy of the Dramatic Arts; NYADA) studente, absolvējusi izdomāto Viljama Makinlija skolu, kur bija skolas ansambļa "Jaunais virziens" dalībniece un viena no tā līderēm. Seriāla laikā viņai ir bijušas attiecības ar vairākiem tēliem, ar skolas amerikāņu futbola komandas saspēles vadītāju un vienu no ansambļa līderiem Finnu Hadsonu (attēlo Korijs Montīts) viņi arī saderinās. Tāpat seriāla attīstības laikā R. Berija sāk kļūt no individuālistes līdz "komandas dalībniecei". Viņas tēvi viņu nosauca seriāla "Draugi" Reičelas Grīnas vārdā. Par lomas attēlošanu L. Mišela ir saņēmusi 2009. gada Satellite Award balvu kā labākā aktrise muzikālajā vai komēdiju seriālā, 2012. gada People's Choice balvu kā labākā aktrise, kā daļa no seriāla aktieru sastāva saņēmusi arī Ekrāna aktieru ģildes balvu. Vēl aktrise bijusi nominēta vairākām balvām, tai skaitā Zelta globusa balvai un Grammy balvai.