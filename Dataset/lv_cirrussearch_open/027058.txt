Popcorn Time bija sākotnējais nosaukums BitTorrent klienta un multimediju atskaņotāja programmatūrai. Tā bija bezmaksas alternatīva tādiem abonentmaksas video straumēšanas pakalpojumiem kā Netflix. Popcorn Time izmantoja secīgu lejupielādi, lai atskaņotu nelegālas filmu kopijas no tīmekļa vietnes YTS, (yts.re, iepriekš YIFY) (bija arī iespēja pievienot un izmantot citus trakerus). Drīz pēc publiskošanas Popcorn Time ātri ieguva plašsaziņas līdzekļu uzmanību, kur lietošanas ērtumā tika salīdzināts ar Netflix. Pēc popularitātes pieauguma 2014. gada 14. martā sākotnējie izstrādātāji pārstāja tās attīstīšanu un atslēdza savus pakalpojumus. Tas tika skaidrots ar spiedienu no MPAA. Pēc šī notikuma citi izstrādātāji radīja savus atzarus, lai uzturētu programmu un radītu jaunu funkcionalitāti.