Reičela Luīze Kārsone (Rachel Louise Carson, dzimusi 1907. gada 27. maijā, mirusi 1964. gada 14. aprīlī) bija amerikāņu jūras bioloģe, dabas aizsardzības aktīviste, kā arī publiciste, kura ar saviem darbiem veicināja globālās vides kustības attīstību. Kārsone savu karjeru sāka kā bioloģe, bet 1950. gados viņa jau visu savu laiku veltīja rakstīšanai. 1951. gadā viņa izdeva grāmatu "Jūra ap mums" (The Sea Around Us), kura kļuva par bestselleru un tās dēļ Kārsone kļuva atpazīstama rakstniece visā pasaulē. Šajā grāmatā veiksmīgi ir apvienota zinātniskā precizitāte ar sirsnīgu dzīvās dabas aprakstu. Kārsones 1962. gada grāmata Silent Spring bija viens no faktoriem, kas iniciēja DDT izmantošanas aizliegumu un ASV Vides aizsardzības aģentūras (United States Environmental Protection Agency) nodibināšanu 1970. gadā.