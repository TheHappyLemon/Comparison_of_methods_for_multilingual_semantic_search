Igaunijas Centra partija (igauņu: Eesti Keskerakond) ir sociāli liberāla politiska partija Igaunijā. Izveidojusies 1991. gadā no Igaunijas Tautas frontes, kad no tās bija atšķēlušās vairākas citas partijas. Partijas līderis ir Jiri Ratass, bijušais Igaunijas premjerministrs. Iepriekš to ilgstoši vadīja Edgars Savisārs, kādreizējais Tautas frontes vadītājs un bijušais Igaunijas valdības vadītājs (1990—1992), kā arī ekonomikas un komunikāciju ministrs pirmajā Andrusa Ansipa valdībā. Divas reizes ir bijis Tallinas mērs (2001-2004, 2007—2015). Partija deklarē, ka tā pārstāv Igaunijas vidusšķiras intereses, tomēr liela daļa partijas panākumu vēlēšanās balstījusies uz tās līdera Savisāra harizmas. Partija ir mēreni eiroskeptiska (2003. gadā partijas vairākums bija pret Igaunijas iestāšanos ES). Partijai tiek pārmests populisms, bet Savisāram — autoritāras iezīmes, tomēr tā līdz 2007. gadam bija valdošajā koalīcijā. Vēlēšanās Centra partiju atbalstīja arī daļa Igaunijas krievu elektorāta (Igaunijas nepilsoņi drīkst piedalīties pašvaldību vēlēšanās).