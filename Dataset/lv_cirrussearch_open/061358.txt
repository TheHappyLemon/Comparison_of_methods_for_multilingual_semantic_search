"Bāka" (angļu: The Lighthouse) ir 2019. gada šausmu filma, kuras režisors ir Roberts Egerss. Filmā galvenās lomas atveido Vilems Defo un Roberts Patinsons. Filmas darbība norisinās 19. gadsimta beigās, un tā ir par diviem bākas uzraugiem, kuri cenšas saglabāt veselo saprātu, dzīvojot uz nomaļas salas. Filmēšana sākās 2018. gada aprīlī Jaunskotijas provincē Kanādā un tā kopumā ilga 34 dienas. Filma tika uzņemta melnbaltā. "Bāka" pirmizrāde notika 2019. gada 19. maijā Kannu kinofestivālā. Filma nopelnīja 18 miljonus ASV dolārus pie 11 miljonu budžeta un tā saņēma kritiķu atzinību par režiju, aktierspēli un kinematogrāfiju. 92. Kinoakadēmijas balvai filma tika nominēta kategorijā "Labākais operatora darbs".