Pilsētu sadraudzība vai pašvaldību sadraudzība ir pilsētu un dažāda līmeņa pašvaldību sadarbības forma dažādu sociālo, kultūras un ekonomisko saišu veicināšanai. Mūsdienu pilsētu sadraudzības koncepcija attīstījusies pēc 2. pasaules kara, lai stiprinātu sapratni starp dažādām kultūrām un veicinātu starptautisko biznesa un tūrisma saišu veidošanos. Eiropas Savienībā noslēgti ap 17 000 sadraudzības līgumi starp dažāda līmeņa pašvaldībām. Latvijā noslēgti 294 sadraudzības līgumi ar citu valstu dažāda līmeņa pašvaldībām. Pilsētu sadraudzības veicināšanai 1957. gadā izveidota Starptautiskā Sadraudzības pilsētu federācija ar galveno mītni Parīzē, kas apvieno 160 valstu vairāk nekā 3500 pilsētas. Pēc federācijas iniciatīvas aprīļa pēdējā svētdienā tiek atzīmēta Vispasaules sadraudzības pilsētu diena. Eiropas Savienībā sadraudzības pilsētu kustību koordinē Eiropas Municipalitāšu un reģionu padome (CEMR).