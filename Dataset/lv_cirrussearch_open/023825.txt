Edvards Maikls Grillss (Edward Michael Grylls; dzimis 1974. gada 7. jūnijā) plašāk pazīstams kā Bērs Grilss (Bear Grylls — ‘Lācis Grilss’), ir angļu piedzīvojumu meklētājs un televīzijas raidījumu dalībnieks. Popularitāti ieguvis, filmējoties televīzijas piedzīvojumu realitātes raidījuma "Izdzīvot par katru cenu" (Ultimate Survival) septiņās sezonās. Grillss beidzis Ītonas koledžu un Birkbeku, Londonas universitāti moderno valodu (spāņu un vācu) specialitātē. 1994. gadā Grilss tika uzņemts Britu armijas Īpašā gaisa dienesta (Special Air Service, SAS) rezerves spēku 21. pulkā. Viņam tikai ar otro reizi izdevās izturēt nežēlīgo atlasi. 1996. gadā Grilsam Zambijā izklaides lēcienā saplīsa izpletnis, un viņš guva mugurkaula traumu. Nākamos 12 mēnešus viņš pavadīja militārajā rehabilitācijā. Pēc tam Grilsam tika piedāvāts turpināt dienestu amatos, kuri nav saistīti ar fiziskām slodzēm, bet viņu tas neapmierināja un viņš 1997. gadā atvaļinājās no armijas. 1998. gadā Grilss uzkāpa Everestā. 2000. gadā viņš 30 dienās appeldēja Britu salas ar ūdens motociklu. 2003. gadā viņš kopā ar SAS biedru Maiku Krostvaitu stingra korpusa piepūšamo laivu šķērsoja Atlantijas okeāna ziemeļdaļu. 2005. gadā Grilss vadīja komandu, kura ar motoparaplānu veica Anhela ūdenskrituma plato pārlidojumu. 2005. gadā Grilss piedalījās augstāko virs zemes svinīgo vakariņu rekorda uzstādīšanā, karājoties zem gaisa balona 7600 m augstumā. 2005. gadā viņš piedalījās četru sēriju televīzijas realitātes šovā "Izbēgtu uz leģionu", imitējot Franču Ārzemnieku leģiona sagatavošanās apmācību programmu Āfrikas ziemeļos. Bērs Grilss filmējās televīzijas piedzīvojumu realitātes šovā "Izdzīvot par katru cenu", dažādos zemeslodes rajonos rādot, kā izdzīvot neparedzētos gadījumos. Raidījumu sākotnēji 2006. gadā rādīja kanāls Channel 4, bet vēlāk to pārņēma Discovery. Tika uzņemtas septiņas sezonas līdz 2012. gadam, un Grilss ieguva popularitāti lielā daļā valstu. 2007. gadā Bērs veica motoparaplāna lidojumu Everesta tuvumā līdz 9000 m augstumam. 2008. gadā Grilss vadīja četru vīru grupu, lai uzkāptu vienā no nepieejamākajām Antarktīdas virsotnēm. 2008. gadā Bērs Grillss kopā ar Elu Hodžsonu (ar amputētām kājām) un Frediju Makdonaldu uzstādīja Ginesa rekordu kā ilgāko iekštelpu brīvo lidojumu, 1 stundu 36 minūtes atrodoties vertikālajā vēja tunelī. 2010. gadā Grills vadīja piecu vīru komandu, ar stingra korpusa piepūšamo laivu šķērsojot Ziemeļamerikas Ziemeļrietumu jūras ceļu 4000 km garumā.