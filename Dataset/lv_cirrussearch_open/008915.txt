Tairuss Reimonds "Tajs" Kobs (angļu: Tyrus Raymond "Ty" Cobb; dzimis 1886. gada 18. decembrī; miris 1961. gada 17. jūlijā) bija amerikāņu beisbolists un beisbola treneris, spēlēja ārējā laukuma spēlētāja pozīcijā. Karjeru aizvadīja MLB klubos Detroitas "Tigers" un Filadelfijas "Athletics". T. Kobs karjeru uzsāka "Tigers" klubā, pēdējās piecās sezonās kluba sastāvā viņš bija spēlējošais treneris, taču karjeru noslēdza "Athletics" kluba sastāvā. T. Kobs tiek uzskatīts par vienu no visu laiku izcilākajiem beisbolistiem. 1936. gadā viņš bija viens no pirmajiem pieciem nacionālajā beisbola slavas zālē uzņemtajiem spēlētājiem. Balsojumā par uzņemšanu viņš saņēma 98,2% balsu (222 balsis no iespējamajām 226). Viņš karjeras laikā uzstādīja 90 MLB rekordus, arī pašlaik (2011) viņam pieder vairāki no tiem, daudzi nozīmīgi rekordi viņam piederēja vairāk nekā pusgadsimtu. 1999. gadā tika iekļauts MLB gadsimta izlasē.