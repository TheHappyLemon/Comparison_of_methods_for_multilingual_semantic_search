Gžegožs Boleslavs Lato (poļu: Grzegorz Bolesław Lato, dzimis 1950. gada 8. aprīlī) ir bijušais Polijas futbolists un futbola treneris, spēlēja uzbrucēja pozīcijā, bijis Polijas futbola izlases dalībnieks. Lato ir viens no pazīstamākajiem poļu zelta paaudzes futbolistiem 70. un 80. gados. Ar Melecas "Stal" komandu divreiz uzvarējis Ekstraklasa turnīrā. Spēlējis arī Beļģijā un Meksikā. Polijas futbola izlasi pārstāvējis no 1971. līdz 1984. gadam, kopumā nospēlējot 100 mačus un gūstot 45 vārtus. Ar izlasi ieguvis zelta medaļu 1972. gada vasaras olimpiskajās spēlēs. Lato bija 1974. gada FIFA Pasaules kausa labākais vārtu guvējs, esot vienīgais polis, kurš to ir sasniedzis. Piedalījies arī 1978. un 1982. gada FIFA Pasaules kausā, kā arī 1976. gada vasaras olimpiskajās spēlēs. Pēc spēlētāja karjeras beigām kļuvis par treneri. Strādājis ASV, Polijā un Grieķijā. Esot Demokrātiskās kreiso savienības biedrs, Lato no 2001. līdz 2005. gadam bijis Polijas senators no Žešovas reģiona. No 2008. līdz 2012. gadam bijis Polijas Futbola asociācijas prezidents.