Desmitais Doktors ir Doktora, BBC zinātniskās fantastikas televīzijas seriāla Doctor Who personāža un galvenā varoņa desmitā inkarnācija, kuru atveido aktieris Deivids Tenants. Doktors ir vairākus simtus gadu vecs Laika pavēlnieks no planētas Galifrejas, kurš ceļo laikā un telpā savā TARDIS, bieži kopā ar pavadoņiem. Dzīves beigās Doktors var reģenerēties, to darot, mainās viņa izskats un personība, un seriālā viņa lomu uzsāk atveidot jauns aktieris. Tenanta atveidotais Doktors ir harizmātisks un pievilcīgs piedzīvojumu meklētājs, kura patīkamā un vieglā attieksme var ātri pārvērsties taisnīgās dusmās, ja tas tiek izprovocēts. Šīs Doktora inkarnācijas galvenie pavadoņi ir veikala strādniece Roza Tailera (Billie Piper), medicīnas studente Marta Džonsa (Freema Agyeman) un Donna Nobla (Catherine Tate).