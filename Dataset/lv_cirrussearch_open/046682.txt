Akciju sabiedrība "Achema" (lietuviešu: Akcinė bendrovė „Achema“) ir Lietuvas ķīmiskās rūpniecības uzņēmums, kas atrodas Jonavas pilsētas ziemeļaustrumu pievārtē. Viens no lielākajiem ķīmiskās rūpniecības uzņēmumiem Baltijas valstīs. Ražo slāpekļa minerālmēstus, kā arī amonjaku, slāpekļskābi, metanolu, formalīnu, rūpnieciskās gāzes un citas ķīmiskās izejvielas. Rūpnīca dibināta 1962. gadā. Kā izejviela kalpo dabasgāze. 1989. gada 20. martā rūpnīcā notika sprādziens, kura rezultātā vidē nonāca 7500 tonnas šķidrā amonjaka. Avārijas rezultātā izveidojās 7 x 50 kilometrus liels toksisks mākonis, kas noklāja apkārtējās teritorijas. Rūpnīcā gāja bojā 7 cilvēki, bet 29 kļuva par invalīdiem.