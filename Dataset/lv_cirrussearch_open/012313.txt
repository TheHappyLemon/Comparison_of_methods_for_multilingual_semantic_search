Aviņona (franču: Avignon, izrunā: [aviˈɲɔ̃]) ir pilsēta Francijā, Provansas-Alpu-Azūras krasta reģionā. Voklīzas departamenta lielākā pilsēta un administratīvais centrs. 2009. gadā pilsētā dzīvoja 89 592 cilvēki, vairāk nekā 10 000 cilvēku dzīvoja pilsētas vēsturiskajā centrā. Bieži Aviņonu dēvē par "pāvestu pilsētu", jo šeit katoļu šķelšanās laikā uzturējās pāvesti un pāvestu pretinieki laikā no 1309. līdz 1423. gadam. Šī ir viena no nedaudzajām pilsētām Francijā, kur ir saglabājušies nocietinājumi, vēsturiskais centrs, kā arī Aviņonas tilts. Pilsēta ir iekļauta UNESCO Pasaules mantojuma sarakstā. Katru gadu pilsētā notiek teātra festivāls.