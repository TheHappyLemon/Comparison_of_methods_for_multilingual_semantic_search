Fedora (līdz 6. versijai saukts Fedora Core) ir bezmaksas Linux distributīvs, kas radies no Red Hat Linux distributīva. Tā ir kopienas veidota un kompānijas Red Hat sponsorēta uz Linux kodola bāzēta RPM saimes operētājsistēma. Tās mērķis un filosofija ir izmantot tikai brīvās un atvērtā koda programmatūras risinājumus, kā arī būt novatoriskai un ātrāk ieviest jauninājumus. Tiek lēsts, ka 2016. gadā Fedora izmantoja 1,2 miljoni cilvēku. Linux kodola autors Līnuss Tūrvaldss ir vairākkārt minējis, ka viņš izmanto Fedora.