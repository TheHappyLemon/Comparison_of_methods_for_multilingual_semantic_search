Sanluisa (portugāļu: São Luís, izrunā: [sɐ̃w luˈis]) ir pilsēta Brazīlijas ziemeļaustrumos, Maraņaunas štata administratīvais centrs. 2022. gadā Sanluisā dzīvoja 1,04 miljoni iedzīvotāju, bet tās aglomerācijā dzīvo 1,6 miljoni cilvēku. Pilsēta atrodas pie Atlantijas okeāna, pie Pindares, Mearimas, Itapekuru upju estuāra. Sanluisu 1612. gadā kā savu koloniju dibināja Francijas Karaliste. Sanluisas vēsturiskais centrs 1997. gadā tika iekļauts UNESCO Pasaules mantojuma sarakstā.