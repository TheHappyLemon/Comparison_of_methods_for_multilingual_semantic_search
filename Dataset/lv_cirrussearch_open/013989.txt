Andress Tarands (igauņu: Andres Tarand, dzimis 1940. gada 11. janvārī) ir igauņu vides aktīvists un politiķis. Dzimis Tallinā. 1963. gadā absolvējis Tartu universitāti, iegūstot zinātnisko grādu klimatoloģijā. 1973. gadā turpat ieguvis nākamo grādu kā ģeogrāfs. Tartu universitātē Tarands nodarbojās ar pētniecību un ieņēma akadēmiskos amatus tās vadībā. No 1989. līdz 1990. gadam viņš bija Tallinas Botāniskā dārza vadītājs. 1990. gadā Tarandu ievēlēja Igaunijas Augstākajā padomē. Pēc Igaunijas valstiskuma atjaunošanas pievienojies Sociāldemokrātu partijai. 1992. gadā viņu ievēlēja pirmajā Rīgikogu (Igaunijas parlamentā). Pēc tam ievēlēts arī trīs nākamajos parlamenta sasaukumos līdz 2004. gadam. No 1992. līdz 1994. gadam Terands bija Vides ministrs, bet no 1994. līdz 1995. gadam viņš ieņēma Igaunijas premjerministra posteni. 2004. gadā ievēlēts Eiropas parlamentā, kur viņš pildīja savus pienākumus līdz 2009. gadam. 2009. gadā Eiropas parlamentā kā neatkarīgais kandidāts tika ievēlēts Andresa Taranda dēls — Indreks Tarands.