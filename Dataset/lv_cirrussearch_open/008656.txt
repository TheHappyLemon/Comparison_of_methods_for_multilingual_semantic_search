Ingrīda Bergmane (zviedru: Ingrid Bergman; dzimusi 1915. gada 29. augustā Stokholmā, mirusi 1982. gada 29. augustā Londonā) bija zviedru aktrise. Trīskārtēja Amerikas Kinoakadēmijas balvas laureāte — divas reizes saņēmusi šo balvu kā labākā aktrise galvenajā lomā ("Gāzes gaisma" (1944), "Anastasija" (Anastasia, 1956)) un vienu reizi kā labākā aktrise otrā plāna lomā ("Slepkavība Austrumu ekspresī" (1974)). Pirmā Bergmanes kinoloma bija 1932. gadā, pēdējā — 1982. gadā. No 1939. gada sāka spēlēt Holivudas filmās. Klasiska ir Bergmanes loma Maikla Kertica 1943. gada filmā "Kasablanka", kurā viņa spēlē kopā ar Hamfriju Bogartu. Piedalījusies Alfreda Hičkoka, Ingmara Bergmana, Roberto Roselīni un citu ievērojamu kinorežisoru filmās. 1999. gadā Amerikas Kinoinstitūts Ingrīdu Bergmani ierindoja dižāko Amerikas ekrāna leģendu saraksta "Visu laiku izcilākā sieviešu kārtas zvaigzne" 4. vietā.