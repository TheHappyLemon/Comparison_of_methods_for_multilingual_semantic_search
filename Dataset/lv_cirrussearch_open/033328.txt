2016. gada Parīze—Rubē bija viendienas klasiskās riteņbraukšanas sacensības, kas 2016. gada 10. aprīlī notika Francijas ziemeļdaļā. Tā bija 114. reize, kad notika Parīze—Rubē sacensības, desmitās sacensības 2016. gada UCI World Tour kalendārā un trešais no sezonas klasiku "pieminekļiem". Sacensību distance bija 257,5 kilometri, distances sarežģītību papildināja bruģētu ceļu 27 segmenti, kuru kopējais garums bija 52,8 kilometri. Bruģēto posmu radītās papildu grūtības sacensībām devušas iesauku "Ziemeļu elle". Tās noslēdza bruģēto klasiku sezonu, notiekot nedēļu pēc 2016. gada Flandrijas tūres. Par favorītiem pirms starta tika uzskatīti Peters Sagans (Tinkoff), kā arī Fabians Kančellāra (Trek–Segafredo) un Toms Bonens (Etixx-Quick Step). Sacensības bija smagas jau no paša sākuma, nopietnākie atrāvienu mēģinājumi notika vairāk kā 100 kilometrus pirms finiša līnijas. Kančellāru un Saganu aizkavēja kritieni distancē un pēdējos 20 kilometros izveidojās piecu braucēju grupa un par spīti vairākiem atraušanās mēģinājumiem sacensību noslēdzošajā daļā, Rubē velodromā ieradās kopā. Sprinta finišā uzvarēja Metjū Heimens (Orica–BikeExchange), kurš pārspēja Bonenu un Ianu Stenardu (Team Sky). Latvijas sportists Aleksejs Saramotins (IAM Cycling) finišēja astotajā vietā, lielu sacensību daļu atrodoties vadošo braucēju grupā.