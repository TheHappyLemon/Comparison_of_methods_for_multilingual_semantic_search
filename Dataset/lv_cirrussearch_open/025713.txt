Ārons Koplends (angļu: Aaron Copland; dzimis 1900. gada 14. decembrī, miris 1990. gada 2. decembrī) bija amerikāņu komponists, kompozīcijas pasniedzējs un diriģents. Rakstījis skaņdarbus orķestrim, operas, baletus, kā arī mūziku kinofilmām. Bijis viens no vadošajiem ASV komponistiem. Savos darbos apvienojis modernismu ar Amerikas rietumu mūzikas stilu un latīņamerikāņu mūziku. Strādājis visdažādākos mūzikas stilos — no tautas mūzikas līdz džezam. Par mūziku filmām Koplends sešas reizes nominēts Amerikas Kinoakadēmijas balvai. Vienu reizi no šīm nominācijām balvu arī saņēmis — par labāko oriģinālmūziku filmai The Heiress (1949). Pārējās nominācijas bijušas par mūziku filmām "Par pelēm un cilvēkiem" (Of Mice and Men, 1939), Our Town (1940), The North Star (1943). Dzimis 1900. gadā Bruklinā lietuviešu ebreju emigrantu ģimenē (pirms ierašanās ASV tēva uzvārds bija Kaplāns). No 1921 līdz 1924. gadam mācījies pie Nadjas Bulanžē Fonteneblo Parīzē. Draudzējās ar Leonardu Bernstainu. Makartisma laikā Koplenda darbību izmeklēja FIB, un viņš bija spiests liecināt ASV Kongresā. Pie Koplenda mācījušies Elmers Bernstains, Pols Bolss, Bencions Orgads un Einojuhani Rautavāra.