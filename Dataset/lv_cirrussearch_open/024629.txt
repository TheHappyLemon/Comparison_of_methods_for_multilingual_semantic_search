Šis raksts ir par romānu. Par filmu skatīt rakstu Karš un miers (filmu sērija). "Karš un miers" (pirmsreformu krievu: Война и миръ) ir krievu rakstnieka Ļeva Tolstoja romāns, kas pirmoreiz publicēts 1869. gadā. Darbā ir aplūkota sabiedriskā dzīve Krievijas impērijā ap 1812. gada kara notikumiem no piecu krievu aristokrātu ģimeņu skatupunkta. Newsweek 2009. gadā grāmatu ierindoja 100 grāmatu topa pirmajā vietā. 2003. gadā BBC aptaujā The Big Read tā ierindojās 20. vietā. Šis tiek uzskatīts par vienu no nozīmīgākajiem darbiem pasaules literatūras vēsturē. Kopā ar citu lielo prozas darbu "Anna Kareņina" "Karš un miers" tiek uzskatīts par Tolstoja lielāko literāro sasniegumu. Pēc "Kara un miera" darba motīviem ir uzņemtas vairākas filmas, iestudētas operas un teātra izrādes. Pirmais izdevums bija 1225 lappuses biezs, līdz ar to tas ir viens no visu laiku garākajiem romāniem.