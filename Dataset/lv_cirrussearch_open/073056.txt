Halle Marija Berija (angļu: Halle Maria Berry; dzimusi 1966. gada 14. augustā ) ir amerikāņu aktrise, bijusī modes modele un skaistumkaraliene. Berija ir saņēmusi Emmy un Zelta globusa balvas par lomu televīzijas seriālā Introducing Dorothy Dandridge un Kinoakadēmijas balvu nominācijā "Labākā aktrise galvenajā lomā" par lomu 2001. gada filmā Monster's Ball, kļūstot par pirmo sievieti afroamerikānieti, kas ir ieguvusi balvu šajā nominācijā. 2007. gadā Berijai piešķīrta zvaigzne Holivudas Slavas alejā. 2000. gados Berija bija viena no visaugstāk apmaksātākajām aktrisēm Holivudā. Vēl viņa ir amerikāņu kosmētikas uzņēmuma Revlon reklāmas seja. Pirms kļūšanas par aktrisi Berija piedalījās dažos skaistumkonkursos, iegūstot otro vietu Miss USA (1986. gads), un iegūstot Miss USA World 1986 titulu. Viņas pirmā loma pilnmetrāžas filmā bija 1991. gadā mākslas filmā Jungle Fever. Pēc dažiem gadiem Berija jau atveidoja nozīmīgas lomas dažādās filmās: "Flinstoni" (1994), Bulworth (1998), "X-cilvēki" (2000) un tā turpinājumos, "Mirsti citu dienu" (2002) un citās. Viņa ieguva Zelta avenes balvu nominācijā "Sliktākā aktrise" par lomu 2005. gada filmā "Kaķsieviete" un personīgi devās saņemt šo balvu. Šķīrusies no beisbolista Deivida Džustaisa un mūziķa Erika Beneta, Berija satikās ar franču izcelsmes kanādiešu modeli Gabrielu Aubriju. Berijas pirmais bērns, no Aubrija, meita vārdā Nahla Ariela Aubrija, piedzima 2008. gada 6. martā. Attiecībās ar Olivjē Martinesu viņai piedzima dēls.