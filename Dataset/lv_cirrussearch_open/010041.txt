Šis raksts ir par apdzīvotu vietu. Par dzelzceļa staciju skatīt rakstu Nīcgale (stacija). Nīcgale (arī Neicgaļs) ir ciems Augšdaugavas novada Nīcgales pagastā, pagasta centrs. Atrodas pie Rīgas—Daugavpils dzelzceļa (stacija Nīcgale) un autoceļa P64 34 km no novada domes Daugavpilī un 199 km no Rīgas. Nīcgale vēstures avotos pirmo reizi minēta 1254. gadā pāvesta Inocenta IV izdotajā dokumentā, kas apstiprināja Livonijas ordeņa tiesības uz Nīcgales pili (Nitczegale). 1773. gadā minēta Nīcgales (Nidzgal, Nitzgall) muiža. Tagadējā apdzīvotā vieta sāka veidoties pēc dzelzceļa līnijas Rīga—Daugavpils izbūves pie 1876. gadā atklātās Nīcgales stacijas. Izaugusi pēckara gados kā kolhoza (vēlāk — padomju saimniecības) «Nīcgale» centrālais ciemats. Ciema apbūvē dominē vairākstāvu daudzdzīvokļu mājas, ir centralizēta ūdensapgāde, kanalizācija. Nīcgalē atrodas pagasta pārvalde, bērnudārzs, bibliotēka, tautas nams, doktorāts, dzelzceļa stacija, viens veikals. Aptuveni pusotru kilometru uz rietumiem, Buivīšu ciemā atrodas Nīcgales katoļu baznīca.