Pols Ārons Skoulzs (angļu: Paul Aaron Scholes; dzimis 1974. gada 16. novembrī Solfordā, Anglijā) ir futbola treneris bijušais angļu futbolists, spēlējis pussarga pozīcijā, bijis Anglijas futbola izlases dalībnieks. Visu profesionāļa karjeru aizvadījis Anglijas Premjerlīgas klubā Manchester United. Skolas laikā nodarbojās ar futbolu un kriketu. 14 gadu vecumā pirmoreiz trenējās Manchester United sastāvā. Kluba pirmajā komandā debitēja 1994.—1995. gada sezonā un debijas sezonā izgāja uz laukuma 17 spēlēs. Kluba sastāvā vienpadsmit reizes ir uzvarējis Premjerlīgā, izcīnījis trīs FA kausus, divas reizes triumfējis UEFA Čempionu līgā. P. Skoulzs bija nedisciplinēts spēlētājs. Premjerlīgā saņēmis 97 dzeltenās un četras sarkanās kartītes, kas ir piektais visu laiku augstākais rādītājs līgas vēsturē. Čempionu līgā viņš ir ticis brīdināts 32 reizes, kas ir līgas rekords. Spēlētājs Manchester United sastāvā ir aizvadījis vairāk nekā 650 spēles, kas ir ceturtais visu laiku labākais rādītājs klubā. Laika posmā no 1997. līdz 2004. gadam P. Skoulzs pārstāvēja Anglijas izlasi. Piedalījies 1998. un 2002. gada FIFA Pasaules kausos, kā arī 2000. un 2004. gada Eiropas čempionātos. Pārstāvēdams izlasi, viņš ir saņēmis vairāk nekā 120 dzeltenās un 10 sarkanās kartītes. P. Skoulzs par karjeras beigšanu paziņoja 2011. gada 31. maijā. Viņš atgriezās futbolā 2012. gada janvārī un klubā nospēlēja vēl vienu sezonu, pirms 2013. gada maijā vēlreiz noslēdza karjeru. Skoulza pirmais galvenā trenera amats bija Oldham Athletic, 31 dienu, 2019. gada februārī un martā. 2020. gadā viņš bija pagaidu treneris Salford City klubā.