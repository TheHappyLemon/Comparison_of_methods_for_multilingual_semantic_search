Melody Time ir 1948. gada ASV animācijas filma. Filmas režisori ir Hamiltons Lasks, Klaids Džeronīmi, Džeks Kinnijs un Vilfrēds Džeksons. Galvenos tēlus ierunājuši Rojs Rodžerss, Trigger, Deniss Dejs, The Andrews Sisters, Fred Waring and the Pennsylvanians, Fredijs Mārtins, Etela Smita, Frānsesa Langforda, Badijs Klārks un Bobs Nolans. Filma sastāv no septiņām daļām: Once Upon a Wintertime, Bumble Boogie, The Legend of Johnny Appleseed, Little Toot, Trees, Blame It on the Samba un Pecos Bill. Once Upon a Wintertime galvenie varoņi ir Dženija un Džo, divi mīlnieki, kuri satikušies kādā decembra dienā. Segmenta Bumble Boogie galvenais varonis ir vientuļa kamene, kas cenšas novērst vizuālu un muzikālu neprātu. The Legend of Johnny Appleseed pamatā ir stāsts par Džonu Čepmenu, kurš lielu daļu sava mūža pavadīja, klejojot pa Rietumameriku (galvenokārt Ohaio un Indiānu) un stādot ābeles. Little Toot pamatā ir Hārdija Gramatka tāda paša nosaukuma stāsts. Segmenta galvenais varonis ir neliels velkonis, kas vēlas būt tāds pats kā viņa tēvs, tomēr nekādi nespēj izvairīties no nepatikšanām. Daļa Trees balstīta uz Džoisa Kilmera tāda paša nosaukuma dzeju. Segmentā Blame It on the Samba Donalds un Hosē iepazīstas ar sambu. Daļa Pecos Bill veidota par Teksasas stāstu varoni Pecos Bill, kuru uzaudzināja koijoti, bet pieaudzis viņš kļuva par visu laiku labāko kovboju.