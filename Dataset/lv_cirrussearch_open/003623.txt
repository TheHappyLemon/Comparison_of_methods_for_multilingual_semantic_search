Kongo Demokrātiskās Republikas karogs ir viens no Kongo Demokrātiskās Republikas nacionālajiem simboliem. 2005. gada decembrī tika pieņemta jauna Kongo Demokrātiskās Republikas konstitūcija, kura stājās spēkā 2006. gada 20. februārī. Konstitūcijā bija minēts arī tas, ka tiek atjaunots valsts karogs, kas pastāvēja no 1963. līdz 1971. gadam. Vienīgās izmaiņas skāra fona krāsu, kas no tumši zilas tika izmainīta uz gaiši zilu. Gaiši zilā krāsa simbolizē mieru. Sarkanā krāsa karogā tiek asociēta ar asinīm, kas tika izlietas cīņās par valsts neatkarību, bet dzeltenā krāsa simbolizē valsts labklājību. Dzeltenā piecstaru zvaigzne simbolizē valsts gaišo nākotni. Kongo Demokrātiskās Republikas teritorijā no laikiem, kad tā bija vēl tikai kolonija, līdz šodienai kopumā ir bijuši astoņi dažāda izskata karogi.