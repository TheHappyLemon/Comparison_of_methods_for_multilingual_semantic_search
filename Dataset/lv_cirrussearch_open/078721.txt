Šī ir amerikāņu mūzikas grupas Paramore diskogrāfija. Grupa ir izdevusi 3 studijas albumus un 11 singlus. Grupu 2004. gadā Frenklinā, Tenesī štatā, dibināja tās vokāliste Heilija Viljamsa, basģitārists Džeremijs Deiviss, ģitārists Džeremijs Deiviss, bundzinieks Zaks Farro un ritma ģitārists Teilors Jorks. 2005. gadā Paramore noslēdza sadarbības līgumu ar Ņujorkā bāzēto Fueled by Ramen izdevēju kompāniju un izdeva debijas studijas albumu All We Know Is Falling. No albuma tika izdoti trīs singli, lai arī neviens no tiem neiekļuva kādas valsts oficiālajā topā. Tāpat albums neiekļuva Billboard 200 topā, taču tas iekļuva Billboard Top Heatseekers topa 30. vietā. All We Know Is Falling tika sertificēts ar zelta disku Lielbritānijā. Grupas otrais albums Riot! tika izdots 2007. gadā. Pēc tā iznākšanas tas iekļuva Billboard 200 topa 15. vietā un tika sertificēts vairākās valstīs, tai skaitā ASV ar platīna disku. Albuma vadošais singls "Misery Business" kļuva par pirmo Billboard Hot 100 topā iekļuvušo singlu. Tāpat grupa piedalījās 2008. gada filmas "Krēsla" skaņu celiņa ierakstā (2 dziesmas). 2009. gadā tika izdots trešais albums Brand New Eyes, kurš jau pirmajā nedēļā pēc izdošanas iekļuva Billboard 200 2. vietā un vairākās valstīs bija topa līderis, tai skaitā Austrālijā un Lielbritānijā. No albuma pašlaik (2011) ir izdoti pieci singli, tāpat tas ir vairākās valstīs ticis sertificēts ar zelta vai platīna disku.