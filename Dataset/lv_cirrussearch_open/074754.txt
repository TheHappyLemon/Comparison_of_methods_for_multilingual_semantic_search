Zelta bumba (franču: Ballon d'Or, izrunā: [balɔ̃ dɔʁ]) ir ikgadējs apbalvojums futbolā, kurš tika ieviests 1956. gadā. To pasniedz futbolistam, kurš vislabāk ir nospēlējis konkrētajā kalendārajā gadā. Apbalvojumu uzsāka žurnāla France Football galvenais redaktors Gabriels Ano, kurš saviem kolēģiem uzdeva novērtēt gada futbolistu Eiropā 1956. gadā. Pirmais uzvarētājs bija Stenlijs Metjūss no Blackpool. Sākotnēji balva bija pazīstama arī ar nosaukumu Eiropas Gada futbolists, un žurnālisti varēja balsot tikai par Eiropas spēlētājiem Eiropas klubos, kas nozīmēja, ka spēlētāji kā Pelē vai Djego Maradona balvai nekvalificējās. Tas mainījās 1995. gadā, kad tika pieņemts noteikums, ka aptaujā var tikt nosaukti arī ārpus Eiropas dzimušie spēlētāji, ja viņi spēlēja Eiropas klubā. Tajā pašā gadā par pirmo šādu spēlētāju, kurš saņēma apbalvojumu pēc noteikumu maiņas kļuva Libērijas futbolists Džordžs Veā, kurš spēlēja AC Milan. 2007. gadā noteikumi tika mainīti vēlreiz, lai uz balvu varētu pretendēt jebkuras valsts pārstāvis no jebkuras pasaules līgas. Tā rezultātā tika palielināts arī žurnālistu skaits, kas piedalījās aptaujā. 2006. gadā balsojušo 52 Eiropā bāzēto žurnālistu vietā balsstiesības saņēma 96 žurnālisti no visas pasaules. 2010. gadā tika apvienots Ballon d'Or un FIFA Gada spēlētāja apbalvojums, un balva bija pazīstama ar nosaukumu FIFA Zelta bumba (FIFA Ballon d'Or). Sadarbība ar FIFA beidzās 2016. gadā, un Ballon d'Or piešķiršana atkal pilnībā nonāca France Football pārziņā. FIFA Zelta bumbas saņēmēji tiek ieskaitīti Ballon d'Or uzvarētāju uzskaitījumā. Astoņas reizes Zelta bumbu (ieskaitot FIFA Zelta bumbu) ir saņēmis argentīniešu futbolists Lionels Mesi. Piecas reizes to ieguvis portugālis Krištianu Ronaldu. Trīs reizes to saņēmuši ir trīs spēlētāji: Johans Kruifs, Mišels Platinī un Marko van Bastens. Platinī bija pirmais, kurš to saņēma trīs gadus pēc kārtas (1983 — 1985). 1997. gadā Ronaldu kļuva par pirmo Brazīlijas spēlētāju, kas to saņēmis pēc tam, kad uz apbalvojumu varēja pretendēt arī ārpus Eiropas dzimušie spēlētāji. No valstīm visvairāk balvu ir Argentīnai (8), visas no tām ieguvis Mesi. Četru valstu spēlētāji ir saņēmuši septiņas balvas. No klubiem visvairāk apbalvojumu saņēmuši Madrides "Real" un FC Barcelona spēlētāji — 12 balvas. Kopš 2018. gada tiek apbalvotas arī gada labākās futbolistes. 2018. gada 3. decembrī pirmo balvu (Ballon d'Or Féminin) saņēma norvēģu futboliste Ada Hegerberga no Lionas "Olympque" sieviešu komandas.