Meddle ir sestais angļu progresīvā roka grupas Pink Floyd albums, kas izdots 1971. gada 30. oktobrī. Ierakstīts vairākās studijās Londonas apkārtnē, ieskaitot "Abbey Road Studios" un "Morgan Studios". Albuma ierakstīšanas sesijas bija grupai diezgan neraksturīgas, jo bez jebkāda muzikāla materiāla un idejas par albuma skanējumu un muzikālo virzību tās tika veidotas pēc principa, ka dziesma rodas dažādu improvizāciju ceļā, un tieši tā radās 23 minūtes garā dziesma Echoes. Albums saņēma pārsvarā labas kritiķu atsauksmes un piedzīvoja komerciālu veiksmi Lielbritānijā, taču Amerikas Savienotajās Valstīs pārsvarā palika nepamanīts.