Jaunvārds jeb neoloģisms (no grieķu: νέος (neos) — 'jauns' + λόγος (logos) — 'vārds') ir vārds, kas darināts, lai apzīmētu jaunu jēdzienu vai aizstātu svešas cilmes vārdu. Jaunvārdam saglabājoties aktīvajā vārdu krājumā, tas savu jaunvārda statusu zaudē, taču, ja vārds "neiedzīvojas", tas nonāk pasīvajā vārdu krājumā. Īpaši izceļami latviešu valodas jaunvārdu darinātāji Juris Alunāns, Kronvaldu Atis, Rainis, Andrejs Upīts u.c. Latviešu valodā ir vērojamas pūrisma tendences, kas izpaužas jaunu vārdu darināšanas un lietošanas veicinošu pasākumu rīkošanā kā Gada vārds Latvijā, kurā par gada vārdu ir atzīti tādi jaunvārdi kā zīmols, mēstule, smacenis, glābējsilīte un zibakcija. Jaunvārdu apakškategorija ir okazionālismi.