Bezdelīgas aste ir koka savienojums ar plašu pielietojumu mēbeļu detaļu stiprinājumos, arī ēku būvniecībā, kā viens no baļķu savienojumiem ēkas stūros. Bezdelīgas astes savienojumu veido ligzdas un tapas, kas kopē platleņķa formu un iesēžoties nodrošina stipru un drošu ķīļveida stiprinājumu bez papildu detaļām (naglām vai skrūvēm). Stiprinājums prasa precizitāti un rūpīgu izgatavošanu, nodrošina ilgu un drošu kalpošanu. Mēbeļu izstrādājumos biežāk sastopamās ir taisnās tapas, tomēr bezdelīgas astes stiprinājums ir tradicionālāks, tā sarežģītās izveides, noturīguma un arī estētisko īpašību dēļ. Izšķir pusapslēpto savienojumu, kad savienojums redzams tikai no vienas puses (ligzdas neiet cauri) un atvērto savienojumu, kad savienojums redzams no abām pusēm. Savienojuma ērtākai izgatavošanai izmanto dažādu firmu speciālus šablonus.