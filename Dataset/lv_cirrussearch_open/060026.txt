Pekinas nacionālais ūdenssporta centrs (ķīniešu: 北京国家游泳中心), oficiāli zināms kā Nacionālais ūdenssporta centrs un sarunvalodā pazīstams arī kā Ūdens kubs (ķīniešu: 水立方) un Ledus kubs (ķīniešu: 冰立方) ir ūdenssporta arēna, kas atrodas Ķīnas galvaspilsētā Pekinā, Olimpiskā parka teritorijā. Arēna sākotnēji tika būvēta ūdenssporta sacensībām 2008. gada vasaras olimpiskajās un paraolimpiskajās spēlēs. Olimpisko spēļu laikā arēnā notika daiļlēkšanas, peldēšanas un sinhronās peldēšanas disciplīnas. 2010. gadā jūlijā tika pabeigta objekta renovācija, kas ietvēra 12 000 m² publiskā ūdens atrakciju parka uzbūvēšanu. Pekinai iegūstot 2022. gada ziemas olimpisko spēļu rīkotājpilsētas statusu, Ūdens kubs tika pārdēvēts par Ledus kubu. Ziemas olimpisko spēļu laikā šajā arēnā tika rīkotas kērlinga sacensības.