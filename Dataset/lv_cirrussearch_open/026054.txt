Montičelo (Monticello) ir ASV trešā prezidenta Tomasa Džefersona māja, kas atrodas 3 km uz dienvidaustrumiem no Šarlotsvilas ASV Virdžīnijas štatā. Plantācijas, kurā bija iecerēta Montičelo celtniecība, platība sasniedza 20 km2, te tika audzēta tabaka un jauktās kultūras, strādāja vergi. Tāpat kā citi audzētāji arī Džefersons pārgāja no tabakas audzēšanas uz kviešu audzēšanu, reaģējot uz mainīgo tirgu. Džefersons no sava tēva mantoja daudz zemes, 26 gadu vecumā 1768. gadā sācis būvēt Montičelo. Ēka bija gandrīz pabeigta, kad Džefersons devās uz Franciju kā ASV vēstnieks. Piecos tur pavadītajos gados viņa idejas par arhitektūru ļoti mainījās, ietekmējies no neoklasicisma ēkām un Senās Romas ēkām. 1793. gadā uzsācis plānu zīmēšanu Montičelo palielināšanai un pārveidošanai un 1796. gadā uzsācis darbu. Lielākā daļa tobrīd esošās ēkas tika pārbūvēta no jauna. Celtniecība tika pabeigta 1809. gadā. Ēkā ir vairāk nekā 30 istabu, divas galvenās ieejas. Pēc Džefersona nāves māja tikusi vairākas reizes pārdota. Plantācijā ir ticis apglabāts pats Džefersons, pašlaik apglabāšanas vieta ir pazīstama kā Montičelo kapsēta. 1987. gadā kopā ar Virdžīnijas Universitāti Montičelo tika iekļauta UNESCO Pasaules mantojuma sarakstā.