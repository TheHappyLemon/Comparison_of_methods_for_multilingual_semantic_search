Džeisons Kents Beitmens (angļu: Jason Kent Bateman; dzimis 1969. gada 14. janvārī) ir amerikāņu aktieris, režisors un producents. Kļuvis pazīstams 20. gadsimta 80. gados ar lomām tādos komēdijseriālos kā Silver Spoons un The Hogan Family. 21. gadsimta sākumā attēloja galveno tēlu seriālā Arrested Development. Par lomu tajā ir saņēmis Zelta globusa balvu, Satellite balvu, kā arī tika nominēts Emmy balvai. Beitmens ir tēlojis tādās filmās kā "Džuno" (2007), "Henkoks" (2008), "Varas spēles" (2009), "Augstu gaisā" (2009), "Kā tikt pie bērna" (2010), "Neciešamie bosi" (2011), "Pols" (2011), "Samainīti vietām" (2011), "Identitātes zagle" (2013), "Neciešamie bosi 2" (2014), "Dāvana" (2015), "Zootropole" (2016) un "Spēļu nakts" (2018). Režisējis melnās komēdijas filmu "Sliktie vārdi" (2013), komēdijdrāmu "Fengu ģimene" (2015) un Netflix krimināldrāmas seriālu Ozrak (2017–2022). Viņa māsa Džastīne Beitmena arī ir aktrise, savukārt tēvs Kents Beitmens — kinoproducents un režisors.