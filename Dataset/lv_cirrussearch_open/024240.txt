Gueļa parks (katalāņu: Parc Güell) ir dārzu komplekss ar arhitektūras elementiem, kurš atrodas El Carmel kalna nogāzē Grasijas apkaimē, Barselonā, Spānijā. To projektēja katalāņu arhitekts Antonio Gaudi un tas tika iekārtots laika posmā no 1900. līdz 1914. gadam. Tā platība ir 17,18 ha (0,1718 km²), kas to padara par vienu no lielākajiem arhitektūras darbiem Dienvideiropā. Tā ir daļa no UNESCO Pasaules mantojuma objekta "Antonio Gaudi darbi". Nosaukts par godu parka idejas autoram grāfam Eusevi Gueļam (Eusebi Güell).