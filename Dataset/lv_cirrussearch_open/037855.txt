Sūrja (sanskritā: सूर्य — 'Saule', 'augstākā gaisma') ir Saules dievība vēdiskajā un hinduisma mitoloģijā. Kopā ar Agni un Indru veido "vēdisko triādi". Vēdās reizēm minēts arī sievišķajā formā kā Saules meita vai kā Rigvēdas "Debesu (Agni) acs". Ikonogrāfijā Sūrja ir antropomorfizēts, viņa atribūti ir Saules disks vai stilizēts Saules rats (svastika) un zeltaini zirgi. Reizēm to sadala trīs formās kā rīta (Savitri), dienas un vakara Sauli. Savās rokās viņš tur lotosa ziedu, vāli, pūšamo gliemežvāku un ratu. Saistīts ar labu veselību, ilgdzīvi, panākumiem, uzvaru un apskaidrību. Daudzas Sūrjas īpašības ir līdzīgas Višnu īpašībām. Sūrja ir Agni un Indras brālis, Djausa un Prithivī (debesu un zemes personifikāciju) dēls, reizēm Aditī dēls, Ušas (Ausmas, rītausmas dievības) brālis vai vīrs. Pie viņa dēliem pieskaita Jamu un Manu, pie meitām Jamunu.