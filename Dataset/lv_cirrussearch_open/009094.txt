Pīters van den Hogenbands (nīderlandiešu: Pieter Cornelis Ruud Martijn van den Hoogenband; dzimis 1978. gada 14. martā) ir bijušais nīderlandiešu peldētājs, specializējies brīvajā stilā. Viņš piedalījās četrās Olimpiskajās spēlēs (1996, 2000, 2004, 2008). 2000. gadā Sidnejā izcīnīja divas zelta un divas bronzas medaļas, 2004. gadā Atēnās izcīnīja vienu zeltu un divus sudrabus. Ar panākumiem startējis Pasaules čempionātos — izcīnījis vienu zelta (īsajā baseinā), deviņas sudraba (8 garajā baseinā un 1 īsajā) un trīs bronzas medaļas (2 garajā baseinā un 1 īsajā). 2000. gadā tika atzīts par gada labāko peldētāju pasaulē, četras reizes par labāko tika atzīts Eiropā un trīs reizes peldētājs tika atzīts par Nīderlandes gada labāko sportistu. Bijis vairāku Pasaules rekordu autors.