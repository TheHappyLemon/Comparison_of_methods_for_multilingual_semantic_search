Deivisa jūra ir Dienvidu okeānam piederīga malas jūra Antarktīdas piekrastē. Atrodas aptuveni starp 87° un 98° austrumu garuma grādiem, starp Sadraudzības jūru rietumos un Mosona jūru austrumos. Tuvākā sauszeme ziemeļos no Deivisa jūras ir Indijas austrumu piekraste. Deivisa jūras piekrastē atrodas tādi ģeogrāfiski objekti (no rietumiem uz austrumiem) kā: Vestfola oāze; Leopolda un Astrīdas Krasts; Čeļuskiniešu pussala; Rietumu šelfa ledājs; Pravdas Krasts (daļa no Karalienes Mērijas Zemes); Šekltona šelfa ledājs. Jūras centrālajā daļā, atstatu no Antarktīdas krasta atrodas Drigalska sala, tās platība 204 km². Visu gadu klāj ledus. Ūdens virsējā slāņa sāļums ir 33,0—33,5‰ Jūru 1912. gadā atklāja Austrālijas Antarktiskā ekspedīcija (1911—1914). Ekspedīcijas vadītājs sers Daglass Mosons nosauca ekspedīcijas kuģa Aurora kapteiņa, otrā ekspedīcijas vadītāja Džona Kinga Deivisa vārdā. Krastā atrodas Krievijas polārā zinātniskā stacija Mirnija, kas šeit darbojas kopš 1956. gada 13. februāra.