Andress Arturo Garsija Menendess (spāņu: Andrés Arturo García Menéndez, dzimis 1956. gada 12. aprīlī) ir Kubā dzimis ASV aktieris un režisors. Pirmā Garsijas nozīmīgā loma bija Braiena De Palmas filmā "Neaizskaramie" (1987), kopā ar Kevinu Kostneru, Šonu Koneriju un Robertu De Niro. Vēlāk viņš piedalījās tādās filmās kā Stand and Deliver (1988) un Internal Affairs (1990). Garsijam bija galvenā loma Frānsisa Forda Kopolas filmā "Krusttēvs 3" (1990), kur viņš attēloja Vinsenu Mančīni. Par savu sniegumu, viņš tika nominēts Amerikas Kinoakadēmijas balvai kā labākais aktieris otrā plāna lomā. Viņš turpināja piedalīties Holivudas filmās, kā "Varonis" (Hero, 1992), "Kad vīrietis mīl sievieti" (When a Man Loves a Woman, 1994) un Desperate Measures (1998). 2000. gadā viņš producēja, kā arī pats piedalījās HBO televīzijas filmā For Love or Country: The Arturo Sandoval Story (2000), par ko viņš saņēma Emmy balvas un Zelta globusa balvas nominācijas. Garsija piedalījās Stīvena Soderberga filmā "Oušena banda" (2001), kā arī tā turpinājumos — "Oušena ducis" (2004) un "Oušena velna ducis" (2007). 2005. gadā Garsija režisēja filmu The Lost City (2005), kurā piedalījās viņš pats, Dastins Hofmans un Bills Marijs. Vēlāk piedalījies filmās "Ņujorka, es tevi mīlu" (New York, I Love You, 2008), City Island (2009), At Middleton (2013), "Nogalināt ziņnesi" (Kill the Messenger, 2014), "Supervētra" (2017), "Mamma Mia! Mēs atkal esam klāt (2018), "Grāmatu klubiņš" (Book Club, 2018) un "Narkokurjers" (2018).