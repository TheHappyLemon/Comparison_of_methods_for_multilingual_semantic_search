Mercury-Atlas 7 bija otrā ASV pilotējamā orbitālā misija. Kosmosa kuģis Aurora 7 ar astronautu Skotu Kārpenteru tika palaists ar nesējraķeti Atlas LV-3B 1962. gada 24. maijā. Tas veica trīs apriņķojumus ap Zemi, un pēc gandrīz piecām stundām nolaidās Atlantijas okeānā, atkārtojot Džona Glena lidojumu ar Mercury-Atlas 6. Nolaišanās notika 402 km attālumā no paredzētās vietas, kas tiek skaidrots ar automātiskās sistēmas kļūmi un Kārpentera aizņemtību ar citiem darbiem.