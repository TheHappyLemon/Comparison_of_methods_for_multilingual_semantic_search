Herberts Aleksanders Saimons (angļu: Herbert Alexander Simon, dzimis 1916. gada 15. jūnijā, miris 2001. gada 9. februārī) bija ASV politologs. Veicis ievērojamu ieguldījumu kognitīvajā psiholoģijā, datorzinātnē, valsts pārvaldē, ekonomikā, vadībzinībā un zinātnes filozofijā. 1975. gadā saņēmis Tjūringa balvu, bet 1978. gadā — Nobela prēmiju ekonomikā. Ar vairāk kā tūkstoš bieži citētām publikācijām Saimons tiek uzskatīts par vienu no visietekmīgākajiem sociālo zinātņu pārstāvjiem 20. gadsimtā. Saimons tiek uzskatīts par vienu no vairāku aktuālu mūsdienu zinātnes nozaru aizsācējiem — viņš būtiski ietekmējis mākslīgā intelekta, informācijas apstrādes, lēmumu pieņemšanas, problēmu risināšanas teorijas un zinātnisko eksperimentu datormodelēšanas attīstību. Dzimis Milvoki, vācu imigrantu ģimenē. 1936. gadā Čikāgas Universitātē ieguva bakalaura, bet 1943. gadā doktora grādu politoloģijā.