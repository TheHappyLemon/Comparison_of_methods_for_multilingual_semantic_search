Optiskais diskdzinis ir diskdzinis, kas datu rakstīšanā vai nolasīšanas procesā no optiskajiem diskiem izmanto lāzera gaismu vai elektromagnētiskos viļņus, kas atrodas redzamās gaismas spektrā vai tuvu tam. Dažu veidu diskdziņi var nolasīt datus tikai no konkrēta veida diskiem, bet mūsdienās ražotie diskdziņi var gan nolasīt, gan ierakstīt datus dažādu veidu diskos. Biežāk izmantotie optisko disku veidi ir kompaktdiski, DVD un Blu-ray diski. Iepriekš tika ražoti arī diskdziņi, kas spēja tikai nolasīt kompaktdiskus, tādi, kas spēja ierakstīt kompaktdiskus un CD-RW/DVD-ROM diskdziņi. 2016. gadā biežāk izmantotais dzinis galddatoros un klēpjdatoros spēj ierakstīt arī DVD diskus. Pastāv arī diskdziņi, kas apvieno DVD-ROM, BD-ROM, Blu-ray disku izmantošanas iespējas un dziņi, kas var ierakstīt Blu-ray diskus. Lielākajā daļā klēpjdatoru vairs netiek iekļauts optiskais diskdzinis, bet ir pieejamas arī atsevišķas iekārtas, kas pieslēdzamas pie USB pieslēgvietas.