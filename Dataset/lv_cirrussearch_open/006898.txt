Kedr (Кедр) jeb RadioSkaf-2 (Радиоскаф-2), zināms arī kā ARISSat-1 bija amatieru radio minipavadonis, kuru sagatavojuši brīvprātīgie no AMSAT organizācijas kā daļu no Starptautiskās kosmosa stacijas (SKS) amatieru radio ARISS un RadioSkaf programmas. Tas tika palaists, lai atzīmētu pirmā pilotējamā kosmiskā lidojuma piecdesmito gadadienu. Kedr, kas krieviski nozīmē "ciedrs", bija Jurija Gagarina izsaukuma signāls. Kedr raidija 25 apsveikumus 15 valodās. Tas arī pārraidīja Zemes attēlus ar zemas izvērses televīzijas metodi, kā arī telemetriju un citus datus. Raidītājs darbojās 145,950 MHz frekvencē ar FM modulāciju. Kedr radioamatieru izsaukuma signāls bija RS1S. Sākotnēji pavadoni bija plānots izgatavot uz nolietota Orlan skafandra bāzes, līdzīgi kā RadioSkaf. Vēlāk, lai atbrīvotu vietu SKS, divi Orlan skafandri kopā ar citiem atkritumiem ar Progress kravas kuģi tika novadīti no orbītas. Pavadoņa struktūra tādēļ tika pārplānota kastes formā, izmantojot tādas pašas iekārtas kā skafandrā. Kosmiskā aparāta masa bija 30 kg, izmēri: 55 × 55 × 40 cm. Tam bija saules bateriju paneļi elektroenerģijas ražošanai. Pavadonī uzstādītas četras kameras: divas vienā plaknē un vēl divas — 45° leņķī, kas ļauj veidot plaša skata a ttēlus. Pavadonī uzstādīts sensors, kuru izstrādājuši Kurskas universitātes studenti, ar kuru var noteikt lādēto daļiņu blīvumu 35 km augstumā virs Zemes virsmas un zemāk. Kadr tika palaists 2011. gada 28. janvārī 01:31:39 UTC transportkuģī Progress M-09M ar nesējraķeti Sojuz-U. Kuģis ar Starptautisko kosmosa staciju saslēdzās 30. janvārī. Pirmo reizi (stacijas iekšienē) Kedr tika ieslēgts 10. februārī, lai pārbaudītu tā darbību caur stacijas radioamatieru sistēmu. Pēc sākotnējā plāna Kedr brīvā lidojumā bija paredzēts palaist iziešanas kosmosā laikā 16. februārī. 15. februārī tika paziņots, ka Kedr tuvākajā iziešanā kosmosā vēl nepalaidīs, bet to veiks vēlāk, pēc 12. aprīļa. Kedr brīvā lidojumā palaida kosmonauti 2011. gada 3. augustā ārpuskuģa aktivitātes laikā. Izejot atklātā kosmosā izrādījās, ka viena no divām antenām ir nolūzusi. Lidojuma vadītāji pieņēma lēmumu tomēr palaist pavadoni, jo arī ar vienu antenu vareja nodrošināt tā pilnīgu funkcionalitāti. 13. augustā, izstrādājusi savus resursus, atslēdzās akumulatoru baterija. Pēc tam pavadonis raidīja informāciju tikai orbītas posmos, kur to apspīdēja Saule. 2012. gada 4. janvārī 06:02:14 UTC no pavadoņa tika uztverts pēdējais telemetrijas raidījums. Tajā pašā dienā Kedr nogāja no orbītas un sadega atmosfērā.