Itaipu aizsprosts (gvaranu: Presa Itaipu, portugāļu: Barragem de Itaipu, spāņu: Represa de Itaipú) ir aizsprosts un hidroelektrostacija uz Paranas upes, atrodas uz robežas starp Brazīliju un Paragvaju. Ticis atvērts 1984. gada 5. maijā. Otra lielākā hidroelektrostacija pasaulē gadā saražotās elektroenerģijas ziņā, 2013. gadā saražotas 98,6 TWh, 2014. gadā — 87,8 TWh, Ķīnā esošajā Triju aizu dambī 2013. gadā tika saražoti 83,7 TWh, 2014. gadā — 98,8 TWh. Ražošanas jauda sasniedz 14 GW. Te tiek saražoti apmēram 17% enerģijas, ko patērē Brazīlijā, un 75% enerģijas, ko patērē Paragvajā. Amerikas civilinženieru biedrība (American Society of Civil Engineers) 1994. gadā iekļāva savā septiņu moderno pasaules brīnumu sarakstā. Lēmums par Itaipu aizsprosta izbūvi tika pieņemts 1973. gadā, tādējādi iezīmējot jaunu sadarbības līmeni starp Brazīliju un Paragvaju. Izbūvējot aizsprostu, 1982. gadā tika pilnībā applūdināts viens no pasaulē lielākajiem ūdenskritumiem — Gvairas ūdenskrituma komplekss.