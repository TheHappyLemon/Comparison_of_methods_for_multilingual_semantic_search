Brensfīlda šaurums (angļu: Bransfield Strait, spāņu: Estrecho de Bransfield) vai Flotes jūra (spāņu: Mar de la Flota; Argentīnas avotos) ir ap 350 km garš un līdz 100 km plats jūras šaurums Antarktīdas piekrastē. Atdala Dienvidšetlendas salas no Antarktīdas pussalas un d'Irvila salas. Šaurumā atrodas vairākas salas, lielākās no kurām ir Lovailenda un Disepšena. Šaurumu 1820. gadā atklāja, bet noturēja to par līci britu kara flotes ekspedīcija ar brigu Williams Edvarda Brensfīlda vadībā. Pēc Brensfīlda šaurumu nokartēja roņu mednieki. Ap 1825. gadu šaurumu pirmatklājēja vārdā nosauca cits britu kara flotes kapteinis Džeimss Vedels. Argentīniešu avotos šaurums saukts par Flotes jūru par godu Argentīnas kara flotei, kas veica lielāko daļu izpētes darbu šajā apvidū.