Karpača (poļu: Karpacz), vēsturiski Krummhībele (vācu: Krummhübel) ir pilsēta Polijas dienvidrietumos pie Čehijas robežas, Lejassilēzijas vojevodistē uz dienvidiem no Jeleņa Guras. Izvietojusies Sudetu Karkonošes kalnos 480 līdz 885 metru augstumā virs jūras līmeņa, Snežkas kalna (1602 m vjl.) piekājē. Populārs ziemas sporta un tūrisma centrs. Pilsēta pirmoreiz minēta 1599. gadā, saistībā ar svina un dzelzs ieguvi tuvējos kalnos. Līdz 1945. gadam pilsēta ietilpa Vācijā, bet, pamatojoties uz Potsdamas konferences lēmumiem, pilsēta tika piešķirta Polijai un pilsētas vācu iedzīvotāji padzīti. Tuvējā Karpačā Gurnā (Karpacz Górny) novērojama optiskā ilūzija - gravitācijas kalns, - novērotājam liekas, ka no kalna ripojoša bumbiņa patiesībā ripo pret kalnu. 1842. gadā no Norvēģijas tika atvesta un pilsētas pievārtē uzstādīta XII gadsimta koka Vangas baznīca (Świątynia Wang), kura saglabājusies līdz mūsdienām.