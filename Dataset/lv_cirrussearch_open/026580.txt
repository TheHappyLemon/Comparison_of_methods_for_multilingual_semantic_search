Anglijai, zemei Lielbritānijas sastāvā, ir sarežģīta administratīvi teritoriālā iedalījuma struktūra. Visa Anglijas teritorija ir iedalīta 9 reģionos (regions), kas pašlaik, izņemot Lielo Londonu, kalpo galvenokārt statistikas un vietējo pašvaldību sadarbības mērķiem, un 48 ceremoniālajās grāfistēs (ceremonial counties), kas kalpo Lielbritānijas monarha pārstāvniecībai un nepilda nekādas administratīvās funkcijas. Vietējās pašvaldības mērķiem Anglija iedalās grāfistēs (counties), rajonos (districts) un pagastos (civil parishes). Vairākās teritorijās ir divlīmeņu pašvaldības struktūra, kas sastāv no nemetropoles grāfistēm (non-metropolitan counties) un nemetropoles rajoniem (non-metropolitan districts), citur — vienlīmeņa struktūra, kur darbojas vienotās pašvaldības (unitary authorities). Pagasti darbojas tikai daļā Anglijas teritorijas. Pašvaldības funkcijas divlīmeņu struktūrā agrāk pildīja arī blīvi apbūvētās teritorijās izveidotās metropoles grāfistes (metropolitan counties), taču pēc to padomju likvidēšanas 1986. gadā lielākā daļa to funkciju tika nodota zemāka līmeņa metropoles rajoniem (metropolitan districts), kas tādējādi faktiski kļuva par vienotām pašvaldībām. Lielā Londona, kurai ir reģiona statuss, iedalās 32 Londonas rajonos (London boroughs) un Londonas Sitijā, sui generis pašvaldībā. Īpašs statuss ir arī Sili salām, vienlīmeņa pašvaldībai Kornvolas ceremoniālajā grāfistē. Ceremoniālās grāfistes teritoriāli sakrīt ar metropoles grāfistēm un vairākām nemetropoles grāfistēm un vienotām pašvaldībām, tomēr parasti to teritorijās iekļaujas nemetropoles grāfiste ar vienu vai vairākām vienotām pašvaldībām (piemērs: Hempšīras ceremoniālajā grāfistē izvietojas Hempšīras nemetropoles grāfiste un divas vienotās pašvaldības: Portsmuta un Sauthemptona). Pie ceremoniālajām grāfistēm pieder arī Londonas Sitija un pārējā Lielā Londona.