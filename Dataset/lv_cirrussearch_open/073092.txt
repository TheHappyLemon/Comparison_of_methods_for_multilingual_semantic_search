Blusu sūrene jeb blusene (latīņu: Polygonum persicaria) ir 10—80 cm augsts, viengadīgs sūreņu dzimtas lakstaugs ar stāvu vai pacilu stumbru. Lapas veselas, lancetiskas vai iegareni lancetiskas, ar gludu malu. Turzītes apskauj stumbru; uz tām ir pieguļoši sarveida matiņi. Ziedi balti vai rožaini, sakopoti blīvās vārpstveida ziedkopās. Zied no jūlija līdz septembrim. Auglis melns, spīdīgs lēcveida riekstiņš. Augs izplatīts Eiropā un Āzijā. Ievests un izplatījies arī Ziemeļamerikā. Latvijā sastopams visā teritorijā. Aug ūdenstilpju krastos un pļavu pazeminājumos, kur ir rets apaugums. Blusu sūrenes preparāti sašaurina asinsvadus, tonizē dzemdes muskulatūru, palielina asins viskozitāti un sarecēšanas spēju, sekmē zarnu peristaltiku un pastiprina diurēzi.