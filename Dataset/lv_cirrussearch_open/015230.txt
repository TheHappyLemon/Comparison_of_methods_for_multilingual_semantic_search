Manitobas ezers (angļu: Lake Manitoba) ir liels ezers Kanādā, Manitobas provincē, ap 75 km ziemeļrietumos no provinces galvaspilsētas Vinipegas. Manitobas ezers ir mazākais trīs lielu ezeru grupā, no kuriem lielākais ir Vinipegs un otrs lielākais — Vinipegosiss. Visi šie ezeri atrodas kādreizējā pēcleduslaikmeta Agasi ezera gultnē. Pēc Manitobas ezera ir nosaukta Manitobas province. Manitobas ezerā atrodas liela sala, uz kuras atrodas ezers un šajā ezerā ir vairākas salas. Galvenā ieteka ezerā ir Vaterhenas upe, kas tek no netālā Vinipegosisa. Galvenā izteka — Dofinas upe, kas plūst uz Vinipega ezeru. Ezera dienvidu daļa ir purvaina — tā ir svarīga putnu ligzdošanas un barošanās vieta. Ezera apkaimē dzīvo krī indiāņi asiniboini. Eiropieši ezeru atklāja 1730. gadu vidū. Ezera nosaukums cēlies no krī valodas manitou-wapow vai odžibvu manidooba, kas abi nozīmē ‘Manitū šaurums’. Indiāņu nosaukums attiecas uz šaurumu, kas atdala ezera ziemeļu un dienvidu daļas. Ezerā daudzkārt esot novērots neidentificēts, liels dzīvnieks, kas iedēvēts par Manipogo.