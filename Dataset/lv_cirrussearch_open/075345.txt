Montesuma II (navatlu: Motēuczōma Xōcoyōtzin) (dzimis 1466. vai 1480. gadā, miris 1520. jūnijā) bija devītais Tenočtitlanas acteku valdnieks (tlatoani), kas valdīja no 1502. gada līdz 1520. gadam. Montesumas II valdīšanas laikā Acteku impērija sasniedza savu lielāko platību. Viņš paplašināja impērijas teritoriju uz dienvidiem līdz Tevantepekas zemesšaurumam un Klusā okeāna piekrastē pat vēl tālāk uz dienvidaustrumiem, impērijas sastāvā iekļāva zapoteku un tlapaneku zemes. Montesumas II valdīšanas laiks sakrita ar Spānijas iebrukumu Amerikā. 1519. gadā spāņu konkistadori uzsāka acteku valsts iekarošanu. Ienākot Tenočtitlanā, Montesuma konkistadoru vadoni Ernanu Kortesu uzņēma kā viesi, bet drīz sākās acteku konfrontācija ar spāņiem, kuri valdnieku padarīja par savu gūstekni. 1520. gada jūnijā, kad konkistadori piespieda Montesumu II vērsties pie savas tautas ar aicinājumu pakļauties iekarotājiem, tie nomētāja valdnieku ar akmeņiem un pēc dažām dienām viņš mira no gūtajiem ievainojumiem. Pastāv arī vairākas citas Montesumas nāves versijas.[nepieciešama atsauce]