Bojanas baznīca (bulgāru: Боянска църква) ir Bizantijas laika baznīca Bulgārijas galvapilsētas Sofijas Bojanas rajonā. Baznīcas iekšienē saglabājušās viduslaiku freskas, tāpēc no 1979. gada baznīca iekļauta UNESCO Pasaules mantojuma sarakstā. Baznīcas senākā, austrumu daļa celta 10. gadsimta beigās - 11. gadsimta sākumā. Centrālā daļa celta 13. gadsimtā Otrās Bulgārijas caristes laikā, bet rietumu daļa ir piebūvēta 19. gadsimta vidū. 1259. gadā baznīcas iekšienē tika radītas freskas, kas saglabājušās līdz mūsdienām. Freskās 89 ainās ir redzamas 240 svēto un cilvēku attēli. Lai saglabātu freskas neskartas, mūsdienās tūristi baznīcu drīkst apmeklēt grupās ne lielākās kā 8 cilvēki, kas šeit drīkst uzturēties ne ilgāk kā 10 minūtes.