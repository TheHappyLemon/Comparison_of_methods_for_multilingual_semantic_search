Luka Modričs (horvātu: Luka Modrić, izrunā: [ˈluːka ˈmɔːdritɕ]; dzimis 1985. gada 9. septembrī) ir Horvātijas futbolists, Horvātijas izlases dalībnieks. Pašlaik (2023) pārstāv Spānijas La Liga klubu Real Madrid. 2003. gadā Luka Modričs tika atzīts par Bosnijas un Hercegovinas augstākās futbola līgas gada spēlētāju. 2007. gadā tika piešķirts arī Horvātijas augstākās līgas gada futbolista tituls. 2008. gadā Luku Modriču par 16,5 miljoniem sterliņu mārciņu Tottenham Hotspur nopirka no Dinamo Zagreb. Horvātijas futbola izlasē Modričs debitēja 2006. gada 1. martā spēlē pret Argentīnas izlasi. Pirmos vārtus izlases sastāvā guva 2006. gada 16. augustā pret Itālijas izlasi. Izlasē spēlējis 2008., 2012. un 2016. gada Eiropas čempionātos, kā arī 2006., 2014. un 2018. gada Pasaules kausa finālturnīros. 2018. gada Pasaules kausā ar izlasi izcīnīja 2. vietu un tika atzīts par turnīra labāko spēlētāju. Pateicoties sniegumam Pasaules kausā un klubā, kura sastāvā kļuva par sezonas Čempionu līgas uzvarētāju, 2018. gada 3. decembrī Modričs pirmoreiz karjerā saņēma Zelta bumbu.