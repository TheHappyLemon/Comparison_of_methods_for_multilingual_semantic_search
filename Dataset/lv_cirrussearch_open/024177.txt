EUTELSAT 48D/Afghansat 1 (agrākie nosaukumi W2M, EUTELSAT 48B, EUTELSAT 28B) ir Afganistānas pirmais pavadonis. To Afganistānas Sakaru un informācijas tehnoloģiju ministrijai no 2014. gada maija iznomājis Francijas uzņēmums Eutelsat. Sakaru pavadoni orbītā palaists 2008. gada decembrī. Tas nodrošina televīzijas un radio retranslācijas, mobilo sakaru un datu pārraides pakalpojumus Centrālāzijai. Kosmisko aparātu izgatavoja Indijas kosmisko pētījumu organizācija (ISRO) uz platformas I-3K bāzes. Sakaru aparatūru izgatavoja Francijā reģistrēts uzņēmums EADS Astrium. Pavadoņa starta masa bija 3460 kg, izmēri 1,8 x 2,0 x 5,0 m, saules bateriju paneļu pletums 15,7 m. Pavadonī uzstādīti 32 Ku raidītāji, un derīgās kravas jauda ir 4 kW. 2006. gada 20. februārī EADS Astrium un ISRO komercnodaļa ANTRIX noslēdza sadarbības līgumu sakaru pavadoņu būvē. Primārais kontrkators būtu EADS Astrium, kas atbildīgs par visu programmas pārvaldību un derīgās kravas izgatavošanu. ANTRIX/ISRO izgatavotu pavadoņa platformu, kā arī integrētu derīgo kravu un testētu kosmisko aparātu. ISRO būtu atbildīga par pavadoņa sākotnējām orbitālajām pārbaudēm. Pirmais šī projekta produkts būtu pavadonis W2M uzņēmumam Eutelsat; tas jāpiegādā 26 mēnešu laikā palaišanai orbītā 2008. gada otrajā ceturksnī. W2M tika palaists 2008. gada 20. decembrī 22:35UTC ar nesējraķeti Ariane 5ECA (lidojums VA-186) no Gviānas kosmiskā centra. Kopā ar to palaists arī sakaru pavadonis Hot Bird 9. Ģeostacionāro orbītu tas sasniedza ar saviem dzinējiem. Pēc orbitālo testu pabeigšanas 2010. gada janvārī W2M tika pārvietots uz ģeostacionārās orbītas punktu 16° austrumu garuma, kur tam būtu jānomaina W2. Pārvietošanas laikā pavadonim radās nopietna kļūme energosistēmā. Pēc darbības atjaunošanas tas varēja sniegt tikai 50 % no tā paredzētās jaudas. W2M tika atstāts pozīcijā 16° A, kur tas kalpotu kā rezerve pavadonim W2M. Vēlāk W2M tika pārvietots uz punktu 48° austrumu garuma. 2012. gada 1. martā Eutelsat unificēja savu pavadoņu nosaukumu sistēmu. Kosmiskie aparāti turpmāk tika identificēti pēc to orbitālās pozīcijas. W2A ieguva nosaukumu EUTELSAT 48B. 2012. gada augustā pavadonim bija atjaunota 100 % darbība. 2012. gada beigās tas pārvietots uz pozīciju 28,5° austrumu garuma un pārdēvēts par EUTELSAT 28B. 2014. gada janvārī Eutelsat noslēdza līgumu ar Afganistānas Sakaru un informācijas tehnoloģiju ministriju par pavadoņa iznomāšanu. Februāra beigās tas tika pārvietots uz punktu 48° austrumu garuma. Pavadonis tika pārdēvēts par EUTELSAT 48D/Afghansat 1 un sāka sniegt pakalpojumus 10. maijā. Afganistāna par pavadoni maksā 4 miljonus USD gadā, bet cer saņemt ienākumus par to 15 miljonus USD gadā.