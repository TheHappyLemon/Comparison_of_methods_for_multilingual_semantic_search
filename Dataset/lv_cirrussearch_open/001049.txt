Semjuels Bode Millers (angļu: Samuel Bode Miller; dzimis 1977. gada 12. oktobrī Īstonā, Ņūhempšīras štatā, ASV) ir amerikāņu kalnu slēpotājs. Profesionālo karjeru sāka 1997. gadā. 2005. gadā kļuva par pirmo amerikāņu slēpotāju pēdējo 22 gadu laikā, kas ieguvis Pasaules kausu (otro reizi kopvērtējumā viņš uzvarēja 2008. gadā). Ir izcīnījis 32 uzvaras atsevišķos Pasaules kausa posmos, kas padara B. Milleru par veiksmīgāko amerikāņu kalnu slēpotāju visā sporta veida vēsturē. Viņš ir izcīnījis 4 zelta medaļas Pasaules čempionātos dažādos gados un dažādās disciplīnās. Tomēr līdz 2010. gada Olimpiskajām spēlēm Vankūverā B. Millers nebija izcīnījis olimpisko zelta medaļu, un tikai uzvarot kombinācijā savās jau ceturtajās spēlēs, viņam tas beidzot izdevās. Šobrīd B. Millers ir 5 dažādu olimpisko medaļu īpašnieks.