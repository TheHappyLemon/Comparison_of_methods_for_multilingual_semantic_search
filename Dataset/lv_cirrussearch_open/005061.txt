Pārnesams dokumentu formāts (angļu: Portable Document Format, PDF) ir elektronisku dokumentu datņu formāts. To izstrādāja kompānija Adobe Systems 1993. gadā, lai attēlotu divu dimensiju dokumentus veidā, kas nav atkarīgs no programmatūras, datoraparatūras un operētājsistēmas. PDF failā tiek iekļauts 2D dokumenta izkārtojuma apraksts, kas ietver tekstu, fontus, attēlus un 2D vektorgrafiku. PDF var iekļaut arī 3D attēlus, izmantojot U3D, PRC vai citus datu formātus. Sākotnēji PDF bija īpašniekformāts, bet 2008. gada 1. jūlijā tas kļuva par atvērtu standartu. To ir publicējusi Starptautiskā standartu organizācija kā ISO/IEC 32000-1:2008.