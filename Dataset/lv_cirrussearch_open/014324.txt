Tampa (angļu: Tampa) ir pilsēta Floridā, ASV, Hilsboro apgabala administratīvais centrs. Atrodas štata rietumos pie Meksikas līča. Tās platība ir 442 km2. 2010. gadā pilsētas iedzīvotāju skaits sasniedza 335,7 tūkstošus, no kuriem 62,9% bija baltādainie, 26,2% — melnādainie. Mūsdienās Tampa ir daļa no metropoles, ko pazīst kā Tampabejas apgabalu. Pilsētas modernā vēsture aizsākās 1823. gadā, kad pašreizējā pilsētas centrā tika dibināts vēsturiskais militārais dienests Fort Brooke. Pilsētā novērojams mitrs subtropu klimats ar karstām vasaras dienām un siltām ziemām. Lielu lomu pilsētas ekonomikā ieņem pakalpojumu, mazumtirdzniecības, finanšu, apdrošināšanas, kuģošanas, valsts aizsardzības, profesionālā sporta, tūrisma un nekustamo īpašumu nozares. Pilsētā ir bāzēti vairāki sporta klubi, tai skaitā NFL amerikāņu futbola klubs Tampabejas "Buccaneers", NHL hokeja klubs Tampabejas "Lightning".