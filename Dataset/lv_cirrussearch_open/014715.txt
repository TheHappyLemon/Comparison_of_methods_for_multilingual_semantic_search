Helsinku "Jokerit" ir profesionāla hokeja komanda, kas bāzēta Helsinkos, Somijā. 2014. gadā uzsāka spēlēt Kontinentālajā hokeja līgā. Sākoties Krievijas iebrukumam Ukrainā 2022. gada 24. februārī, "Jokerit" izstājās no KHL. Komanda dibināta 1967. gadā, un līdz pat 2014. gadam tā spēlēja SM līgā. Tā pastāvēšanas laikā "Jokerit" izcīnījusi sešus Somijas čempiones titulus, pēdējo reizi to paveicot 2002. gadā. 2000.—01. gada sezonu kluba rindās aizvadīja Aigars Cipruss, bet 1998.—99. gada sezonā 10 spēles komandas sastāvā nospēlēja arī aizsargs Rodrigo Laviņš.