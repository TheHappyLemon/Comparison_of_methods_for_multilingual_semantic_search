Aleksejs Kosigins (krievu: Алексей Николаевич Косыгин; dzimis 1904. gada 21. februārī, miris 1980. gada 18. decembrī) bija krievu izcelsmes padomju politiķis un saimnieciskais darbinieks. Aukstā kara laikā no 1964. līdz 1980. gadam bija PSRS valdības vadītājs (PSRS Ministru padomes priekšsēdētājs). Tika uzskatīts par PSRS vadības liberālākā spārna pārstāvi, vairāk darbodamies pragmatiski, nevis ideoloģiski. No 1965. līdz 1970. gadam centās īstenot pamatā neveiksmīgas ekonomiskās reformas, rosinot uzņēmumu lielāku patstāvību un uz peļņu orientētu darbību.