WhatsApp ir tiešsaistes tīkla lietotne viedtālruņiem, kas darbojas kopš 2009. gada. WhatsApp mītne atrodas Mauntinvjū, Kalifornijā (Silīcija ielejā), un uzņēmumā ir 55 darbinieki. Kompāniju dibināja Jans Kums (Jan Koum, uzņēmuma vadītājs) un Braiens Ektons (Brian Acton). 2014. gadā to iegādājās pasaulē lielākā tiešsaistes sociālā tīkla Facebook īpašnieki Facebook Inc. par 19 miljardiem ASV dolāru, kas ir lielākais darījums Facebook vēsturē. 3. oktobrī darījumu atļāva Eiropas Komisija. WhatsApp popularitāte ir ļoti ievērojami samazinājusi tradicionālo īsziņu lietošanu, radot milzīgus zaudējumus telesakaru operatoriem. 2016. gadā WhatsApp lietoja aptuveni miljards cilvēku, tādējādi tas bija otrais lielākais tiešsaistes saziņas serviss pasaulē pēc Facebook, kam bija 1,5 miljardi lietotāju. 2023. gada beigās WhatsApp aktīvo lietotāju skaits pārsniedza 2 miljardus.