Andreass Mellers (vācu: Andreas Möller, dzimis 1967. gada 2. septembrī) ir Vācijas futbola treneris un bijušais futbolists, spēlēja uzbrūkošā pussarga pozīcijā, bijis Vācijas futbola izlases dalībnieks. Savas karjeras laikā pārstāvējis Vācijas klubus Eintracht Frankfurt, Borussia Dortmund un Schalke 04, kā arī Itālijas klubu Juventus. Ar Borussia Dortmund komandu izcīnījis divus Vācijas Bundeslīgas titulus, UEFA Čempionu līgas trofeju un Starpkontinentālo kausu. Ar Vācijas futbola izlasi uzvarējis 1990. gada FIFA Pasaules kausā un 1996. gada Eiropas čempionātā.