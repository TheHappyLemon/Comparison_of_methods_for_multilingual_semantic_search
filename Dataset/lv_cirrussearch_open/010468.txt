Bens Bernanke (angļu: Ben Shalom Bernanke; dzimis 1953. gada 13. decembrī) ir amerikāņu ekonomists. Bijis ASV Centrālās bankas — Federālās rezervju sistēmas — priekšsēdētājs. 2022. gadā Bernankem (kopā ar Daglasu Daimondu un Filipu Dibvigu) tika piešķirta Nobela prēmija ekonomikā "par banku un finanšu krīžu izpēti", īpaši par Lielās depresijas analīzi. Izglītību ieguvis Masačūsetsas Tehnoloģiju institūtā un Hārvarda Universitātē. Bernanke ir bijis pasniedzējs Prinstonas Universitātē (1996—2002). 2006. gada 1. februārī viņš tika apstiprināts par Federālās rezervju sistēmas priekšsēdētāju. Bernankes vadībā Federālās rezerves ļoti radoši izmantoja savus rīkus, lai pārvarētu 2007.—2010. gada globālo finanšu krīzi. 2010. gada 28. janvārī tika atkārtoti apstiprināts šajā amatā. Termiņš šajā amatā beidzās 2014. gada 3. februārī, kad viņu amatā nomainīja Džaneta Jelena.