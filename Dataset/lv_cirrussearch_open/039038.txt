Historisms ir arhitektūras virziens, kas attīstījās 19. gadsimta vidū un ilga līdz pat Pirmajam pasaules karam. Atbilstoši eklektisma filozofijai šī virziena arhitekti atdarināja dažādus vēsturiskus stilus, tos papildinot un kombinējot. Pie šī virziena pieder neogotika, neorenesanse, neobaroks. Krievijas impērijas arhitektūras vēsturē to dēvē arī par eklektiku. Citos mākslas veidos un filozofijā šajā laikā attīstījās romantisms. 19. gadsimta beigās historisma ietekmē attīstījās jūgendstils, bet kā tā pretmets radās dažādi modernisma stili.