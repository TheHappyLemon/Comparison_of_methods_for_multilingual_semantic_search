Andrē Villijs Petešons (zviedru: André Willy Petersson, dzimis 1990. gada 11. septembrī) ir zviedru hokejists, spēlē labās malas uzbrucēja pozīcijā. Pašlaik (2023) Petešons pārstāv Zviedrijas hokeja līgas komandu HV71. 2008. gada NHL draftā Petešonu ar kopējo 109. numuru 4. kārtā izvēlējās Otavas "Senators". Iepriekš Petešons ir spēlējis NHL komandā Otavas "Senators", AHL komandās Bingemtonas "Senators" un Norfolkas "Admirals", kā arī KHL komandās HK Soči, Omskas "Avangard", Astanas "Baris", Maskavas "Dinamo" un Jaroslavļas "Lokomotiv". Iekļauts Zviedrijas hokeja izlases sastāvā 2023. gada Pasaules čempionātā.