Bislama ir Melanēzijas kreoliskā valoda, viena no Vanuatu valsts valodām. Tā ir dzimtā valoda nelielai daļai pilsētu (Vilas un Luganvilas) iedzīvotāju, bet kā otro valodu to prot lielākā daļa Vanuatu iedzīvotāju. Bislama ir angliskās cilmes kreoliskā valoda un ~95% vārdu krājuma nāk no angļu valodas. Pārējā daļa sastāda franču un vietējo valodu cilmes vārdi, galvenokārt attiecībā uz vietējo floru un faunu. Kaut arī vietējo valodu ietekme uz vārdu krājumu ir neliela, tā ir ļoti liela attiecībā uz sintaksi. Bislamu var nosaukt par valodu, kurai ir angļu vārdu krājums un melanēziešu gramatika.