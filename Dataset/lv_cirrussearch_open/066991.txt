Khonas ūdenskritumi (lao: ນ້ຳຕົກຕາດຄອນພະເພັງ) ir ūdenskritumu un krāču kaskāde Mekongas upē Laosā. Administratīvi atrodas Čampāsakas provincē netālu no Kambodžas robežas. Nosaukts pēc netālās Khonas pilsētiņas upes kreisajā krastā. Kaskāde stiepjas 9,7 km garumā un platumā un kopējais platums sasniedz 10 783 metrus — platākais ūdenskritums pasaulē. Kopējais kritums ap 21 m. Vidējais caurteces apjoms ir ap 11 610 m³/s, bet palu laikā — 49 554 m³/s. Ūdenskritumu un krāču vietā Mekongas upe sadalās daudzās attekās un apvidus tiek dēvēts par «4000 salām» (ສີ່ພັນດອນ). Khonas ūdenskritumi ir galvenais šķērslis kuģošanai pa Mekongu, lai kuģi no grīvas varētu sasniegt Ķīnu. 19. gadsimtā Francijas koloniālā administrācija vairākkārt mēģināja atrast kuģojamu ceļu, bet neveiksmīgi. No 1893. līdz 1940. gadiem darbojās šaursliežu dzelzceļš, kas savienoja ūdenskrituma augšu un apakšu.