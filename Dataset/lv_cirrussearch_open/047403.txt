Beresheet (ivritā: בראשית) bija Izraēlas nevalstiskās organizācijas SpaceIL Mēness nolaižamais aparāts. Tas kosmosā tika palaists 2019. gada 22. februārī, bet kļūmes dēļ nogāzās uz Mēness 11. aprīlī. Mēness nolaižamā aparāta projektu 2011. gadā sāka Izraēlas komanda SpaceIL, iesaistoties Google Lunar X Prize kosmiskajā sacensībā par 30 miljonu ASV dolāru galveno balvu. Sākotnēji bija plānots izgatavot nolaižamo aparātu un mobili, kas varētu nobraukt 200 m, lai izpildītu sacensīnas noteikumus. Organizācijas vāca ziedojumus, lai varētu finansēt projektu; lielas naudas summas ziedoja vairāki filantropi (Šeldons Adelsons 16,4 miljonus USD 2014. gadā, Moriss Kāns 27 miljonus USD), Izraēlas kosmosa aģentūra 7,5 miljonus USD 2017. gadā). Finansējums tomēr nebija pietiekams, un projekts nespēja iekļauties Lunar X Prize termiņos. 2018. gadā projekta kopējās izmaksas bija izaugušas līdz aptuveni 95 miljoniem USD. Kosmisko aparātu izgatavoja SpaceIL ar uzņēmuma Israel Aerospace Industries līdzdalību. Tā diametrs ir 2 metri, augstums 1,5 m, sausā masa ir 150 kg, starta masa 585 kg. Beresheet ir uzstādīts magnetometrs, ko izgatavoja Veicmana zinātnes institūtā Izraēlā. Tam ir arī uzstādīti ASV Godarda Kosmosa lidojumu centrā izgatavotie lāzera leņķa atstarotāji. Beresheet tika palaists 2019. gada 22. februārī 01:45 UTC ar nesējraķeti Falcon 9 Full Thrust Block 5 no Kanaveralas zemesraga Gaisa spēku stacijas starta laukuma SLC-40. Tas bija sakaru pavadoņa Nusantara Satu sekundārā krava. Beresheet sākotnēji tika ievadīts Zemes orbītā, un 1,5 mēnešu laikā eliptiskās orbītas apogejs tika pamazām paaugstināts, līdz sasniedza Mēness ietekmes zonu. 4. aprīlī 14:26 UTC zonde iegāja orbītā ap Mēnesi. 11. aprīlī Beresheet sāka nolaišanos uz Mēness virsmas. Negaidīti izslēdzās žiroskops, bet lidojuma vadība uz Zemes nespēja atjaunot tā darbību, jo pēkšņi pazuda sakari ar aparātu. Kad sakari tika atjaunoti, dzinējs jau bija nostrādājis. Pēc sistēmu pārstartēšanas nolaižamais aparāta augstums jau bija pārāk zems, lai veiksmīgi samazinātu tā nolaišanās ātrumu. Pēdējie telemetrijas dati rādīja, ka 150 metru augstumā Beresheet ātrums bija 500 kilometri stundā. Tādējādi Beresheet tika zaudēts, ietriecoties Mēness virsmā.