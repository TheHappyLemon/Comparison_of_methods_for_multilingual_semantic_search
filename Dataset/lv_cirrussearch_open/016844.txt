Baldegas ezers (vācu: Baldeggersee) ir ezers Šveices ziemeļu daļā, Lucernas kantonā. Ūdens apmaiņas periods — 5,5 gadi. Uz ziemeļiem iztek Ābaha, kas drīz ietek tuvējā Halvilerezerā un tālāk nokļūst Reinas baseinā. Ezera krasti salīdzinoši lēzeni. Ezers atrodas ledāja veidotā ielejā; atkāpjoties pēdējam ledājam, ezera vietā palika mirušais ledus, kas aizkavēja ielejas aizpildīšanos ar upju nogulumiem. Ezers atrodas intensīvas lauksaimniecības zonā. Jau 1920. gados tas bija piesārņots ar barības vielām (fosfors, slāpeklis). Gadsimta gaitā piesārņojuma līmenis pieauga, ezerā bija novērojama masveida aļģu ziedēšana un ekosistēmas degradācija. 1980. gados tika uzsākta programma ezera vides kvalitātes uzlabošanai. Cita starpā 1982. gadā pirmoreiz pasaulē ezerā uzsāka mākslīgu aerāciju — ūdens bagātināšanu ar skābekli. Kaut arī piesārņojuma līmenis ezerā samazinājies, fosfora koncentrācija joprojām divkārt (70 mg/m³) pārsniedz pieļaujamo normu.