2002.—2003. gada UEFA Čempionu līgas sezona bija Eiropas spēcīgākā futbola klubu turnīra 48. sezona un 11. sezona zem UEFA Čempionu līgas nosaukuma. Sezona ilga no 2002. gada 17. jūlija līdz 2003. gada 28. maijam. Finālspēle norisinājās Old Trafford stadionā Mančestrā. Par UEFA Čempionu līgas uzvarētājiem sesto reizi kļuva Itālijas klubs AC Milan, kas finālā, pēcspēles 11 metru soda sitienu sērijā, uzvarēja citu Itālijas klubu Juventus. Pirmo reizi vēsturē finālā tikās divas Itālijas komandas.