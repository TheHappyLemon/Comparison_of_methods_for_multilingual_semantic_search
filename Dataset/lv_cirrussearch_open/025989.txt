Leonards Bernstains (angļu: Leonard Bernstein, izrunā: [ˈbɜrnstaɪn]; dzimis Lūiss Bernstains (Louis Bernstein) 1918. gada 25. augustā, miris 1990. gada 14. oktobrī) bija ebreju izcelsmes amerikāņu komponists, diriģents, autors, mūzikas lektors un pianists. Viens no pirmajiem ASV dzimušajiem un izglītību ieguvušajiem diriģentiem, kas guvuši pasaules slavu. Cēlies ASV ieceļojušā Ukrainas ebreju ģimenē. 1939. gadā absolvējis Hārvarda Universitāti, pēc tam līdz 1941. gadam studējis Kērtisa Mūzikas institūtā Filadelfijā. No 1958. līdz 1969. gadam Bernstains bija galvenais diriģents Ņujorkas filharmonijas orķestrī. Ir sarakstījis mūziku vairākiem populāriem mūzikliem, tai skaitā "Vestsaidas stāsts", "Pīters Pens" (Peter Pan), "Brīnišķīgā pilsēta" (Wonderful Town), On the Town. Vēl ir sarakstījis mūziku tādiem darbiem kā operetei "Kandids" (Candide), operai "Satraukums Taiti", mesai, vairākām simfonijām, filmu skaņu celiņiem. Ir saņēmis vairākus apbalvojumus, tai skaitā Grammy balvu par mūža sasniegumiem.