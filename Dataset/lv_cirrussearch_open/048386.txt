Modernā pieccīņa bija viens no 21 oficiālā olimpiskā sporta veida 1980. gada vasaras olimpiskajās spēlēs. Modernās pieccīņas sacensības tika aizvadītas no 20. līdz 24. jūlijam. Tajās kopā piedalījās 43 sportisti (visi vīrieši) no 17 valstīm. Sacensību laikā tika sadalīti divi medaļu komplekti vīriešiem: individuālajās sacensībās un komandu sacensībās. Kā ierasti modernā pieccīņa sastāvēja no piecām atsevišķām disciplīnām, kas notika 4 vietās Maskavā: jāšanas, paukošanas, šaušanas, peldēšanas un skriešanas. Zelta medaļas gan individuālajās, gan komandu sacensībās modernajā pieccīņā izcīnīja Padomju Savienības sportisti. Savukārt Ungārija izcīnīja divas sudraba medaļas. Kopumā Padomju Savienība izcīnīja trīs olimpiskās medaļas (2 zelta un 1 bronzas medaļa). Padomju Savienības sportisti Anatolijs Starostins un Pāvels Ļedņevs kā arī ungāru sportists Tamašs Šombateļi katrs izcīnīja pa divām olimpiskajām medaļām.