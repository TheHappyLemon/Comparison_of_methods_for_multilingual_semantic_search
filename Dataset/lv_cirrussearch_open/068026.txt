Glengarry Glen Ross ir 1992. gada ASV drāmas filma, kuras režisors ir Džeimss Foulijs, bet scenārija autors Deivids Memits. Filmā galvenās lomas atveido Als Pačīno, Džeks Lemons, Aleks Boldvins, Eds Heriss, Alans Ārkins, Kevins Speisijs un Džonatans Praiss. Filma balstīta uz Memita 1984. gada Pulicera balvu ieguvušo tāda paša nosaukuma lugu. Filma parāda divas dienas no četru nekustamā īpašuma pārdevēju dzīves un viņu pieaugošo depresiju, kad uzņēmums aizsūta pie viņiem motivācijas treneri, kurš draud, ka pēc divām nedēļām visi, atskaitot divus labākos pārdevējus, tiks atlaisti. Filmas pirmizrāde notika 49. Venēcijas kinofestivālā, kur Lemons saņēma festivāla labākā aktiera balvu. ASV pirmizrāde notika 1992. gada 2. oktobrī un to izplatīja New Line Cinema. Filma saņēma ļoti pozitīvas kritiķu atsauksmes un tiek uzskatīta par vienu no 1990. gadu labākajām filmām. Pačīno par savu sniegumu nominēja Amerikas Kinoakadēmijas balvai kategorijā "Labākais aktieris otrā plāna lomā", kā arī Zelta globusa balvai. Filma neguva finansiālus panākumus, nopelnot tikai 10,7 miljonus ASV dolāru pie 12,5 miljonu budžeta. Mūsdienās Glengarry Glen Ross tiek uzskatīta par kulta filmu. Tīmekļa vietnē Rotten Tomatoes filmai ir 95% vērtējums.