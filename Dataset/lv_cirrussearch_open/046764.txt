Artura Krišjāņa Kariņa vadībā Latvijas Republikas Ministru kabinets darbojās kopš 2019. gada 23. janvāra līdz 2022. gada 14. decembra, Valsts prezidentam Raimondam Vējonim nominējot Kariņu Ministru prezidenta amatam un Saeimai apstiprinot valdību. Šis bija Latvijas Republikas 40. Ministru kabinets, kas tika dēvēts arī par Artura Krišjāņa Kariņa valdību un bija pirmais Ministru kabinets, kuru vadija Arturs Krišjānis Kariņš, kurš pārstāv partiju apvienību Jaunā Vienotība. Šajā valdībā strādāja 13 ministri. Kabineta koalīcijas sastāvā bija Jaunā konservatīvā partija, Attīstībai/Par!, Jaunā Vienotība un Nacionālā apvienība "Visu Latvijai!"—"Tēvzemei un Brīvībai/LNNK". Iepriekš koalīcijas sastāvā bija arī KPV LV, taču pārējie koalīcijas partneri 2021. gada 2. jūnijā nolēma turpināt strādāt Ministru kabinetā bez šīs partijas, pārdalot ministru amatus. 2022. gada 5. janvārī K. Kariņa vadītā valdība kļuva par visilgāk strādājošo valdību demokrātiskās Latvijas vēsturē, pie varas esot 1078 dienas (līdz šim visilgāk pie varas bijusī bija iepriekšējā — Māra Kučinska vadītā valdība).