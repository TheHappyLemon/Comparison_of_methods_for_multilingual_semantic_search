Smurfi (franču: Les Schtroumpfs, nīderlandiešu: De Smurfen) ir beļģu komiksu un televīzijas franšīze, kurā tiek stāstīts par mazu zilu radījumu kopienu, kas dzīvo sēnēm līdzīgos namiņos mežā. Smurfu radītājs un veidotājs ir beļģu komiksu mākslinieks Peijo (Peyo, īstajā vārdā Pjērs Kulifords). Pirmo reizi Smurfi parādījās 1958. gadā. Ir vairāk nekā 100 dažādu smurfu tēlu, un viņu vārdi parasti saistīti ar kādu konkrētam smurfam piemītošu rakstura iezīmi. Vēl smurfiem raksturīgs, ka tie valkā frīgiešu cepures. Smurfu franšīzē bez komiksiem un televīzijas ietilpst arī smurfu figūriņas, ēdieni, uz kuru iepakojuma attēloti smurfi, videospēles, reklāmas un tā tālāk.