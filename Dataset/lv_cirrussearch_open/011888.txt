"Pēcteči" (angļu: The Descendants) ir 2011. gada ASV komēdijdrāmas filma, kuras režisors ir Aleksandrs Peins. Filma saņēma Zelta globusa balvu kā gada labākā drāma. Filmas sižets ir balstīts uz Kaui Hārtas Hemingsas (Kaui Hart Hemmings) sarakstīto romānu "Pēcteči". Filma bija nominēta piecām Amerikas Kinoakadēmijas balvām, no kurām balva tika iegūta par labāko adaptēto scenāriju — to ieguva Aleksandrs Peins, Nets Feksons un Džims Rešs. Filmā galvenās lomas atveido Džordžs Klūnijs, Šeilīna Vudlija, Džūdija Grīra, Metjū Lilārs, Bo Bridžess. Par lomas atveidošanu šajā filmā Klūnijs saņēma Zelta globusa balvu. Filmas pirmizrāde notika 2011. gada 10. septembrī Toronto filmu festivālā, kopš 2011. gada 18. novembra tā tiek izrādīta kinoteātros.