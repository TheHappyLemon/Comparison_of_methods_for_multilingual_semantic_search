Putradžaja (malajiešu: Putrajaya) ir plānota pilsēta Malaizijā, atrodas 25 kilometrus uz dienvidiem no Kualalumpuras. Kalpo kā Malaizijas federācijas administratīvais centrs. 1999. gadā valdības mītne tika pārvietota uz Putradžaju Kualalumpuras apkaimes pārapdzīvotības un sastrēgumu dēļ. Tomēr Kualalumpura joprojām ir Malaizijas galvaspilsēta; tur atrodas karalis un parlaments, kā arī valsts darījumu un finanšu centrs. Puradžajas izveide bija bijušā premjerministra Mahatira Mohamada ideja un realizācija. 2001. gadā Putradžaja kļuva par Malaizijas trešo federālo teritoriju pēc Kualalumpuras un Labuanas. Pilsēta nosaukta pirmā Malaizijas premjerministra Tunku Abdula Rahmana Putras vārdā. Tā atrodas MSC Malaysia ekonomiskajā zonā līdz ar nesen attīstīto Kiberdžaju. Sanskritā "putra" nozīmē ‘princis’ vai ‘vīriešu dzimuma bērns’ un "džaja" apzīmē ‘panākumus’ vai ‘uzvaru’. Putradžajas attīstība sākās 1990. gadu sākumā, un šobrīd ir pabeigti daudzi no lielajiem projektiem, un tuvā nākotnē tiek sagaidīts iedzīvotāju skaita pieaugums.