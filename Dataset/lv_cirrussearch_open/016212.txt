Gogol Bordello ir čigānu panka mūzikas grupa no Manhatanas, izveidojusies 1999. gadā un zināma ar teatrālajiem koncertšoviem un regulārām koncerttūrēm. Grupas muzikālo stilu ļoti ietekmējusi čigānu mūzika. Grupa izmanto akordeonu un vijoli (dažos albumos arī saksofonu), sajaucot to ar panka un dub stila elementiem. Grupa ir parādījusies vairākās neatkarīgajās kinofilmās, pazīstamākā no tām ir 2005. gada filma Everything Is Illuminated, kurā vadošais dziedātājs Jevhens Hudzs filmējās kopā ar Elaidžu Vudu dramatiskā komēdijā un piedzīvojumu stāstā par nacistu etnisko tīrīšanu Ukrainā. Visa grupa tika iekļauta epizodē, kur tā filmējās kā pūtēju orķestris ainā, kas iekļāva ASV himnu. Grupa spēlēja arī tradicionālu jidiša melodiju "Bubļički". Gogol Bordello filmā iekļāva arī dziesmu "Start Wearing Purple". Par grupu uzņemta arī dokumentālā filma Gogol Bordello Non-Stop. Tā uzņemta 2008. gadā un seko grupas izaugsmei. 2012. gadā grupa ierakstīja jaunu dziesmu Let's Get Crazy Coca Cola Euro 2012 reklāmas kampaņai.