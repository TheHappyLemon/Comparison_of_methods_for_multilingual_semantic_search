Eifrāzija bazilika (horvātu: Eufrazijeva bazilika, itāļu: Basilica Eufrasiana) ir Bizantijas laikā celta katoļu bazilika Horvātijas pilsētā Porečā. 1997. gadā baznīca iekļauta UNESCO Pasaules mantojuma sarakstā kā labi saglabājies Bizantijas arhitektūras paraugs. Ēku komplekss bez pašas bazilikas ietver sevī arī bīskapa pili, sakristeju, baptistēriju un zvanu torni. Bīskapija Porečā tika dibināta 3./4. gadsimtā. 4. gadsimta otrajā pusē bazilikas vietā tika uzcelta kapela. 539. gadā Poreča nokļuva Bizantijas sastāvā. 6. gadsimtā, bīskapa Eifrāzija laikā, tika uzcelta bazilika gotu nopostītās baznīcas vietā. 1440. gadā bazilika cieta zemestrīcē un tika daļēji sagrauta. 18. gadsimta rekonstrukcijas laikā ēka ieguva baroka elementus, kas 20. gadsimta rekonstrukcijas laikā tika likvidēti. Bazilkas izcilākās vērtības ir tās 6. gadsimta mozaīkas.