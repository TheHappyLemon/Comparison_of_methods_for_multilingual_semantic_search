Rodžers Viljams Kormans (angļu: Roger William Corman; dzimis 1926. gada 5. aprīlī) ir amerikāņu kinorežisors, producents un aktieris. Viens no ievērojamākajiem "Jaunās Holivudas" režisoriem, pazīstams ar savām neatkarīgajām filmām, kas saņēmušas kulta statusu. Vairākas Kormana veidotās šausmu filmas ir Edgara Alana Po stāstu adaptācijas. Kormana pazīstamākas režisētās filmas ir A Bucket of Blood (1959), House of Usher (1960), The Little Shop of Horrors (1960), The Pit and the Pendulum (1961), The Haunted Palace (1963), The Raven (1963), The Masque of the Red Death (1964) un The Trip (1967). Vairākās viņa filmās galveno lomu ir atveidojis Vinsents Praiss. Kormans ir filmu producēšanas uzņēmuma New World Pictures līdzdibinātājs, filmu izplatīšanas New Concorde dibinātājs, kā arī ilggadējs Kino mākslas un zinātnes akadēmijas biedrs. 2009. gadā Kormans saņēma Kinoakadēmijas goda balvu "par bagātīgo dažādu filmu žanru un režisoru atbalstīšanu". Kormans ASV ir pazīstams arī ar vairāku slavenu ārzemju režisoru, kā Federiko Fellīni, Ingmara Bergmana, Fransuā Trifo un Akiras Kurosavas, filmu izplatītāju. Kormans mācīja un iedvesmoja vairākus jaunus režisors, kā Frānsisu Fordu Kopolu, Ronu Hauardu, Mārtinu Skorsēzi, Džonatanu Demiju, Pīteru Bogdanoviču, Džo Danti un Džeimsu Kemeronu. Devis arī startu tādu aktieru kā Pītera Fondas, Džeka Nikolsona, Denisa Hopera, Brūsa Derna, Daienas Ladas un Viljama Šetnera karjerām. Bieži attēlojis arī nelielas lomas filmās, no kurām pazīstamākās ir "Krusttēvs 2" (1974), "Jēru klusēšana" (1991), "Filadelfija" (1993), "Apollo 13" (1995) un "Mandžūru kandidāts" (2004).