Džūljuss Kiplagats Jego (angļu: Julius Kiplagat Yego; dzimis 1989. gada 4. janvārī) ir Kenijas vieglatlēts, startē šķēpa mešanas sacensībās. 2015. gada Pasaules čempionātā izcīnīja uzvaru ar 92,72 m tālu metienu. Tas viņu ierindoja 3. vietā starp vistālāk metušajiem šķēpa metējiem, tālāk ir metuši Jans Železnijs un Aki Parviainens. Pirmais Kenijas vieglatlēts, kas izcīnījis uzvaru Pasaules čempionātā mešanas disciplīnās. 2013. gada Pasaules čempionātā bija ierindojies 4. vietā (85,40 m), kļūdams par pirmo Kenijas vieglatlētu, kas kvalificējies pamatsacensībām laukuma disciplīnās. Divas reizes izcīnījis uzvaru Āfrikas čempionātā, 2011. gadā kļuvis par Visāfrikas spēļu uzvarētāju. 2014. gadā uzvarējis Nāciju Sadraudzības spēlēs. 2012. gada vasaras olimpiskajās spēlēs Londonā ierindojās 12. vietā. Šķēpa mešanas tehniku apguvis, skatoties YouTube video, kā šķēpu met Železnijs, Andrēass Tūrkildsens.