Čanpogo (korejiešu: 장보고과학기지, Jangbogo Gwahak Giji — ‘Čana Pogo zinātniskā bāze’) ir Korejas Republikas vissezonas polārstacija Antarktikā. Izvietojusies Rosa jūras rietumu piekrastē Viktorijas Zemē, Teranovas līča ziemeļu krastā 1 km no Vācijas Gondvanas stacijas un 8 km no Itālijas Mariocukelli stacijas. Stacija oficiāli atvērta 2014. gada februārī un nosaukta par godu 8. gadsimta Korejas admirālim Čanam Pogo. Stacijas galvenās ēkas kopējā platība ir 4458 m², tā paredzēta 15 cilvēku komandai ziemā un 60 — vasarā. Galvenās pētījumu jomas ir klimata izmaiņas, okeanogrāfija, meteoroloģija, tektonika, meteorītu izpēte.