Mikels Hansens (dāņu: Mikkel Hansen; dzimis 1987. gada 22. oktobrī) ir dāņu rokasbumbas spēlētājs. Pašlaik pārstāv Francijas klubu Parīzes "Saint-Germain". Karjeras laikā spēlējis Dānijā (GOG Gudme, AG København), Spānijā (FC Barcelona) un Francijā (Parīzes "Saint-Germain"). Ir astoņkārtējs Francijas un trīskārtējs Dānijas čempions. Dānijas izlases sastāvā kļuvis par 2016. gada vasaras olimpisko spēļu čempionu, kopumā četras reizes piedalījies olimpiskajās spēlēs (2008, 2012, 2016, 2020). Ir olimpisko spēļu visu laiku rezultatīvākais handbolists. 2019. gadā bija komandas līderis pasaules čempionātā, kurā Dānija pirmoreiz kļuva par čempioniem, šis panākums tika atkārtots pēc diviem gadiem. Ir bijis pasaules čempionāta rezultatīvākais spēlētājs (2011, 2019), turnīra MVP (2013, 2019, 2021). Hansens ir arī Eiropas čempions (2012) un vicečempions (2014). Trīs reizes (dalīts rekords ar Nikolu Karabatiču) atzīts par gada labāko handbolistu pasaulē (2011, 2015, 2018).