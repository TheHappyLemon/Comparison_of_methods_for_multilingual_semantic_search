"Glorija" (angļu: Gloria) ir 1980. gada ASV neo-noir trillera filma, kuras režisors un scenārija autors ir Džons Kasavetiss. Filmā galvenās lomas atveido Džīna Roulendsa, Džūlija Kārmena, Baks Henrijs un Džons Adamess. Kad tiek nogalināta jauna zēna ģimene, viņu kaimiņiene Glorija ar zēnu dodas bēgt, lai paglābtu viņu no mafijas, kas no viņa vēlas iegūt informāciju. "Glorija" pirmizrāde notika 1980. gada 1. oktobrī. Filma saņēma pozitīvas kritiķu atsauksmes, īpaši izceļot Roulendsas aktierspēli. Roulendsa nominēta Amerikas Kinoakadēmijas balvai kategorijā "Labākā aktrise". Filma saņēma Zelta lauvas balvu Venēcijas kinofestivālā.