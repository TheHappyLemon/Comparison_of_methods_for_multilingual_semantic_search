Radovans Karadžičs (serbu: Радован Караџић, dzimis 1945. gada 19. jūnijā) ir bijušais Bosnijas serbu politiķis, kas no 1992. līdz 1996. gadam bija Serbu Republikas pirmais prezidents. Savas prezidentūras laikā Karadžičs uzstājās par Serbu Republikas integrāciju Serbijā. Viens no serbu līderiem Dienvidslāvijas karos. Kopš 2008. gada Karadžičs atrodas Starptautiskā bijušās Dienvidslāvijas kara noziegumu tribunāla apcietinājumā, jo pret viņu ir izvirzītas apsūdzības kara noziegumos. Pēc izglītības Karadžičs ir mediķis. Dienvidslāvijas SFR periodā viņš strādāja par psihiatru. Politikā iesaistījies 90. gadu sākumā. Viens no Serbu Demokrātiskās partijas dibinātājiem. No 1992. līdz 1996. gadam bija Serbu Republikas prezidents. No 1996. līdz 2008. gadam slēpies no tiesībsargājošām iestādēm, jo viņu turēja aizdomās par kara noziegumiem — par genocīdu pret Bosnijas musulmaņiem un horvātiem Bosnijas kara laikā. Viņš tiek turēts aizdomās arī par kara noziegumiem, kas tika realizēti Sarajevas aplenkuma laikā, kā arī par to, ka devis pavēli Srebrenicas slaktiņa realizācijai. Periodā, kad Karadžičs slēpās, viņš bija pieņēmis citu vārdu, kā arī mainījis izskatu. Šajā laikā viņš strādāja privātklīnikā, kur nodarbojās ar psiholoģiju un alternatīvo medicīnu. 2008. gada 21. jūlijā viņš tika arestēts Belgradā. Pēc tam sekoja viņa izdošana Nīderlandei, kur viņu nodeva Starptautiskā bijušās Dienvidslāvijas kara noziegumu tribunāla rokās. Karadžičs joprojām atrodas tribunāla apcietinājumā.