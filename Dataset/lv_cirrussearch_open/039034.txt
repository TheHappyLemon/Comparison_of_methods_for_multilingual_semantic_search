2017. gada Critérium du Dauphiné bija šosejas riteņbraukšanas daudzdienu sacensības, kuras notika no 4. līdz 11. jūnijam. Tā bija 69. reize, kad notika Critérium du Dauphiné sacensības, tās bija 23. sacensības 2017. gada UCI Pasaules tūres kalendārā. Sacensību kopvērtējumā pēdējā dienā uzvaru izcīnīja Dānijas sportists Jakobs Fūglsangs no Astana komandas. Pirms pēdējā posma viņš no līdera Ričija Porta (BMC Racing Team) atpalika par 75 sekundēm. Fūglsangs pieteikumu uz uzvaru noformēja, iesaistoties atrāvienā kopā ar AG2R La Mondiale pārstāvi Romēnu Bardē un Quick-Step Floors braucēju Denjelu Mārtinu Col de la Colombière kāpumā ap 35 kilometrus pirms finiša. Viņus vēlāk noķēra pirms pēdējā kāpuma. Fūglsangs un Mārtins kāpumā veica vēl vienu atrāvienu, bet vēlāk Mārtins atpalika. Fūglsangs finišēja vienatnē ar 12 sekunžu pārsvaru pār Mārtinu. Ports posmu pabeidza septītajā vietā, 75 sekundes aiz Fūglsanga, tomēr Fūglsangs saņēma 10 sekunžu bonusu par uzvaru posmā un kļuva par pirmo Dānijas braucēju, kurš uzvarējis šo sacensību kopvērtējumā. Mārtins finišēja kopvētējuma trešajā vietā, jo sešu sekunžu bonuss ļāva viņam apsteigt Krisu Frūmu (Team Sky) par vienu sekundi.