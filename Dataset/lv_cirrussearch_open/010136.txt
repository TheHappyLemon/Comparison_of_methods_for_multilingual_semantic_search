Dženifere Lava Hjūita (angļu: Jennifer Love Hewitt; dzimusi 1979. gada 21. februārī) ir amerikāņu aktrise, producente, režisore un bijusī dziedātāja un dziesmu autore. Aktrises karjeru uzsāka bērnībā ar lomām dažādās reklāmās un Disney Channel seriālā Kids Incorporated. Kļuva pazīstama pusaudžu vidū pēc dalības Fox seriālā Party of Five un filmās "Es zinu, ko jūs izdarījāt pagājušajā vasarā" un tās turpinājumā. Par lomu seriālā "Ēnu čuksti" (Ghost Whisperer) Dž. L. Hjūita saņēmusi 2007. un 2008. gadā Saturna balvu. Tikusi nominēta Zelta globusa balvai par lomu filmā "Klientu saraksts" (The Client List). Tāpat darbojusies kā producente dažos projektos.