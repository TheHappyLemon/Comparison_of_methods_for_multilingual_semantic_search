Parastās koku vāveres, parasto koku vāveru apakšdzimta (Sciurinae) ir viena no vāveru dzimtas (Sciuridae) apakšdzimtām. Latvijā sastopamas divas parasto koku vāveru apakšdzimtas sugas: parastā vāvere (Sciurus vulgaris) un lidvāvere (Pteromys volans). Parasto koku vāveru apakšdzimtā ir divas ciltis, kurās ir 20 ģintis. Mūsdienās, analizējot ģenētiskos pētījumus, lidvāveru cilts (Pteromyini) ir iedalīta parastās koku vāveres apakšdzimtā, bet pirms dažiem gadiem lidvāveres bija atsevišķa apakšdzimta.