Šis raksts ir par 1963.—1973. gadā pastāvējušo Baltimoras "Bullets". Par oriģinālo 1944.—1954. gadā pastāvējušo komandu skatīt rakstu Baltimoras "Bullets" (agrākie). Vašingtonas "Wizards" (angļu: Washington Wizards) ir profesionāls ASV basketbola klubs, kas ir bāzēts Vašingtonā, ASV. Klubs spēlē Nacionālās basketbola asociācijas Austrumu konferences Dienvidaustrumu divīzijā. Tas tika dibināts 1961. gadā kā Čikāgas "Packers" un kopš dibināšanas brīža spēlē NBA. 1963. gadā komanda pārcēlās uz Baltimoru, bet kopš 1973. gada atrodas Vašingtonā. Nosaukumu "Wizards" komanda ieguva 1997. gadā, lielāko pastāvēšanas laiku bijusi pazīstama kā "Bullets". Kluba īpašnieks ir vairākas profesionālā sporta komandas pārvaldošais Monumental Sports & Entertainment, ko kontrolē uzņēmējs Teds Leonsis. Savas pastāvēšanas vēsturē "Wizards" ir 1 reizi uzvarējuši NBA čempionātā (1978. gadā, kad komandas līderi bija Elvins Heizs un Vess Anselds), 4 reizes kļuvuši par konferences uzvarētāju un 7 reizes — divīzijas čempionu. Mājas spēles komanda aizvada Capital One Arena arēnā. 2019. gada vasarā no Sanantonio "Spurs" uz "Wizards" tika aizmainīts latviešu basketbolists Dāvis Bertāns, savukārt decembrī debiju NBA Vašingtonas "Wizards" sastāvā piedzīvoja Anžejs Pasečņiks, kļūdams par septīto Latvijas basketbolistu NBA. Viņi abi kļuva par pirmajiem diviem latviešiem, kas vienlaikus spēlējuši vienas komandas sastāvā. 2022. gadā "Wizards" sastāvā nonāca cits latviešu basketbolists Kristaps Porziņģis, kļūdams par vienu no komandas līderiem (maiņas darījumā D. Bertāns devās uz Dalasas "Mavericks").