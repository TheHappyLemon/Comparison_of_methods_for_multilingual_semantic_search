Hanss Kārls Ludvigs Āgustinsons (zviedru: Hans Carl Ludwig Augustinsson; dzimis 1994. gada 21. aprīlī) ir Zviedrijas futbolists, kreisās malas aizsargs, Zviedrijas futbola izlases dalībnieks. Kopš 2023. gada spēlē Beļģijas futbola Pro līgas komandā Anderlecht, kas viņu īrē no Sevilla. 2015. gadā Zviedrijas U-21 izlases sastāvā uzvarēja Eiropas U-21 čempionātā. Zviedrijas izlasē debitēja 2015. gada 15. janvārī draudzības spēlē pret Kotdivuāru. Piedalījies 2018. gada FIFA Pasaules kausā, guvis vārtus grupu turnīra spēlē pret Meksiku. Divas reizes piedalījies Eiropas čempionāta finālturnīros (2016, 2020).