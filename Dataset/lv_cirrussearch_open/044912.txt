Kosmos-146 (Космос-146) jeb 7K-L1 № 2P (7К-Л1 № 2П) bija PSRS 7K-L1 sērijas kosmosa kuģa prototipa pirmais lidojums. Palaists orbītā 1967. gada 10. martā. 7K-L1 programmas gala mērķis bija diviem kosmonautiem veikt Mēness aplidojumu un atgriezties uz Zemes. Lai to droši paveiktu, bija nepieciešami vairāki bezpilota izmēģinājumu lidojumi. Šī lidojuma galvenais uzdevums bija izmēģināt dzinējbloku Blok D, kam kosmosa kuģis būtu jāievada augsti eliptiskā orbītā, tādējādi imitējot trajektoriju uz Mēnesi. Tā kā kosmosa kuģim nebija plānota nolaišanās, kosmosā tika sūtīta vienkāršota modifikācija 7K-L1 № 2P ar nolaižamo aparātu bez karstuma vairoga un ar ierobežotu sistēmu daudzumu.