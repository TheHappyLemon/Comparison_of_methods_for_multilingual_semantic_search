Matsalu nacionālais parks (igauņu: Matsalu rahvuspark) ir nacionālais parks Igaunijā, kas atrodas valsts rietumu daļā, Baltijas jūras Matsalu līcī un apkārtnē, netālu no Lihulas pilsētas. Parka platība ir 486,1 km², no tiem lielākā daļa (261,8 km²) jūrā. Parka teritorija ietver arī Kazari upes lejteci un palienes pļavas, kā arī ap 50 Monzunda arhipelāga saliņas. Matsalu līcis ir Eiropas nozīmes putniem nozīmīgā vieta, kur migrācijas laikā koncentrējas liels daudzums ūdensputnu. Līcis atrodas uz viena no aktīvākajiem putnu migrācijas ceļiem, tā akvatoriju un piekrastes pļavas kā atpūtas un barošanās vietu migrācijas laikā ik gadu izvēlas liels skaits zosu, pīļu, gulbju, dzērvju. Kopējais teritoriju šķērsojošo migrējošo ūdensputnu skaits tiek vērtēts kā divi miljoni. Šeit ligzdo virkne aizsargājamu putnu sugu, tai skaitā jūras ērglis. Nacionālajā parkā izveidota putnu vērošanai piemērota infrastruktūra, tostarp vairāki putnu vērošanas torņi. Nacionālais parks izveidots 1957. gadā uz ornitoloģiskā lieguma bāzes kā Matsalu dabas rezervāts, taču putnu pētījumi šeit tiek veikti jau kopš 1870. gada. 2004. gadā dabas rezervāts pārveidots par nacionālo parku. Suitsu pļavas Baltvaigu zosu bars Kumari sala Puises pussalas piekraste Kasari upe pavasara palos Kasari upe Suitsu upe