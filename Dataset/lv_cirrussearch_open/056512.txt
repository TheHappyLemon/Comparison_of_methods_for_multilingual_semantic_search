Salangas tunelis Salangas tunelis (puštu: د سالنگ تونل, dari: تونل سالنگ) ir 1964. gadā atklāts 2,67 kilometrus garš autotranporta tunelis Salangas pārejā Afganistānā, kas savieno valsts ziemeļu daļu ar Kabulu. Tunelis tika uzcelts ar PSRS palīdzību un ir vienīgā iespēja ar autotransportu šķērsot Hindukušu ziemas apstākļos. PSRS okupācijas laikā 1982. gada 3. novembrī tunelī izcēlās ugunsgrēks. Oficiālais bojāgājušo padomju karavīru un afgāņu civiliedzīvotāju skaits bija 176 cilvēki. Afganistānas pilsoņu kara laikā pēc PSRS armijas izvešanas tuneļa uzturēšana tika pārtraukta un ap 1998. gadu tas vairs nebija lietojams. Pēc NATO iebrukuma Afganistānā tas ir atjaunots un tuneli ik dienas šķērso 7 līdz 10 tūkstoši automašīnu. 2002., 2009. un 2010. gadā Salangas tunelī un tās apkaimē bija upuri lavīnu izraisīto postījumu rezultātā.