2024. gada Pasaules čempionāts biatlonā notika Nove Mesto Morāvijā, Čehijā, laikposmā no 7. līdz 18. februārim. Čempionātā sacensības tika aizvadītas 12 disciplīnās: sprintā, iedzīšanā, individuālajā distancē, masu startā, stafetēs vīriešiem un sievietēm, kā arī 2 jauktajās stafetēs. Sacensības rīkoja Starptautiskā Biatlona savienība. Pasaules čempionāta rezultāti netika ieskaitīti 2023.—2024. gada Pasaules kausa kopvērtējumā, izņemot nāciju kausa ieskaiti. Pasaules čempionāts Nove Mesto notika otro reizi, iepriekšējo reizi tas šajā vietā norisinājās 2013. gadā. Nove Mesto nesekmīgi pretendēja 2019., 2021. un 2023. gada čempionātu rīkošanai. 2024. gada čempionāta rīkošanas tiesības tika piešķirtas Starptautiskās Biatlona savienības kongresā, kas notika attālināti 2020. gada novembrī. Medaļas izcīnīja sešu valstu sportisti (Francija, Norvēģija, Itālija, Zviedrija, Vācija un Latvija). Visvairāk medaļu kopā (13), arī visvairāk zelta medaļu (6), ieguva Francijas biatlonisti. Norvēģijas pārstāvis Juhanness Tīngnēss Bē ieguva medaļas visās septiņās dispiplīnās, paveikdams to otro gadu pēc kārtas. Francijas biatloniste Žilija Simona izcīnīja visvairāk zelta medaļu — četras. Latvijas biatlonists Andrejs Rastorgujevs izcīnīja sudrabu masu startā, kas ir lielākais sasniegums Latvijas biatlona vēsturē.