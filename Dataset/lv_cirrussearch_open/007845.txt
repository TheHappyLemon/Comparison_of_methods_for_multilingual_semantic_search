Žoržs Vezina (franču: Joseph-Georges-Gonzague Vézina; 1887. gada 21. janvāris — 1926. gada 27. marts) bija profesionāls kanādiešu hokejists, spēlēja vārtsarga pozīcijā. Karjeras laikā septiņas sezonas spēlēja Nacionālās hokeja asociācijas un vēlāk arī deviņas sezonas Nacionālās hokeja līgas kluba Monreālas "Canadiens" sastāvā. Pēc līguma parakstīšanas ar "Canadiens" Ž. Vezina aizvadīja 327 regulārās sezonas un 39 izslēgšanas turnīra spēles pēc kārtas. Viņš beidza profesionāļa karjeru 1925. gadā, kad arī pirmoreiz neizgāja uz laukuma slimības dēļ. Viņš bija vienīgais "Canadiens" vārtsargs laika posmā no 1910. līdz 1925. gadam, vārtsargs palidzēja komandai divas reizes izcīnīt Stenlija kausu (1916, 1924), kā arī vēl trīs reizes kvalificēties Stenlija kausa izcīņas finālam. 1918. gadā Ž. Vezina kļuva par pirmo vārtsargu NHL vēsturē, kurš ir iemetis soda metienu un rezultatīvi piespēlējis komandas biedram. 1926.—1927. gada NHL sezonas sākumā tika ieviesta Vezinas balva, kura sākumā tika piešķirta katrā sezonā vārtsargam, kurš ir ielaidis vismazāk ripu savos vārtos. Kopš 1981. gada tā tiek piešķirta līgas labākajam vārtsargam, ko nosaka visu NHL klubu ģenerālmenedžeru balsojums. Kad 1945. gadā tika atklāta Hokeja slavas zāle, Ž. Vezina bija viens no pirmajiem 12 uzņemtajiem cilvēkiem. Ž. Vezina mira 1926. gada 27. martā no tuberkulozes.