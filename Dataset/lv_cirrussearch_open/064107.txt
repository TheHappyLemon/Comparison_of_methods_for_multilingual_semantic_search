Mohameda V aizsprosts (arābu: سد محمد الخامس) ir 1967. gadā uzbūvēta HES uz Mulujas upes Marokas ziemeļrietumos apmēram 35 kilometrus uz dienvidiem no Zajo pilsētas. Arku - gravitārais aizsprosts ir 64 metrus augsts un 280 metrus garš. HES jauda ir 1 x 23 MW. Ūdenskrātuves ūdens tiek izmantots apmēram 70 000 ha zemju apūdeņošanai. Aizsprosta ūdenskrātuve 2005. gadā iekļauta Rāmsaras konvencijas aizsargājamo vietu sarakstā. Šeit uzturas ievērojams daudzums putnu. Vasarās šeit ligzdo lauči un rudās dižpīles. Ziemā šeit uzturas apmēram 40 sugu putni, kuru kopskaits sasniedz 25 000. Ūdenskrātuvē dzīvo zivs Carasobarbus moulouyensis, kas sastopama tikai Marokā.