Naked Lunch ir 1991. gada Kanādas, Apvienotās Karalistes un Japānas kopražojuma sirreāla zinātniskās fantastikas drāmas filma, kuras režisors un scenārija autors ir Deivids Kronenbergs. Filmā galvenās lomas atveido Pīters Vellers, Džūdija Deivisa, Ians Holms, Džūlians Sendss un Rojs Šeiders. Filma ir balstīta uz Viljama Barouza 1959. gada romānu ar tādu pašu nosaukumu. Pēc tam, kad kukaiņu indētājs kļūst atkarīgs no paša indes, viņš nejauši nogalina savu sievu un tiek iesaistīts slepenā valdības sazvērestībā, ko organizē milzu kukaiņi kādā ostas pilsētā Ziemeļāfrikā. Filmas Naked Lunch pirmizrāde notika 1991. gada 27. decembrī. Filma saņēma pozitīvas kritiķu atsauksmes. Tā saņēma vairākus apbalvojumus un nominācijas, tai skaitā nominēta 11 Kanādas Genie balvām, no kurām saņēma astoņas, tostarp balvu par labāko filmu. Laika gaitā tā ir kļuvusi par kulta filmu tās sirreālās atmosfēras un tematu dēļ.