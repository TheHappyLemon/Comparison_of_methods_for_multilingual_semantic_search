Duntinhu (ķīniešu: 洞庭湖, piņjiņs: Dòngtíng hú) ir liels, sekls ezers Ķīnā, Hunaņas provincē, dienvidos no Jandzi upes. Ezers ir devis nosaukumu divām Ķīnas provincēm — Hubei provinces nosaukums nozīmē "ziemeļos no ezera" bet Hunaņas provinces nosaukums — "dienvidos no ezera". Ezers ir Jandzi upes plūdu baseins un tā platība atkarīga no gadalaika. Jūlijā—septembrī Jandzi upe uzplūst un ezera platība var pieaugt pat līdz 20 000 km², kamēr sausajā periodā platība ir 2 820 km². 2004. gadā ezera plūdos gāja bojā vairāk kā 4000 cilvēku. Caur ezeru var braukt okeāna kuģi, sasniedzot Ķīnas pilsētas iekšzemē (piem. Čangšu). Haņu dinastijas laikā ziemeļos no Jandzi upes atradās Junmeņas purvi, kas bija galvenais Jandzi plūdu baseins. Auglīgais purvājs pamazām tika pārvērsts lauksaimniecības zemē un Jandzi upe tagad izplūst Duntinhu ezerā. Arī daļa no Duntinhu nosusināta, pārvēršot to lauksaimniecības zemē. Duntinhu un tam piegulošās zemes ir ar lielu nozīmi Ķīnas vēsturē un literatūrā. Uzskatīja, ka ezera dzīlēs dzīvo pūķis. Ezerā esošā Junšanas sala ir ap 1 km gara sala ar 72 kalnu virsotnēm - uz šīs salas atradās daoistu patvērums. Duntinhu ezera apkaime ir ļoti ainaviska un daudz pieminēta dzejā, daudz gleznota. Ezerā, iespējams, sastopams viens no nedaudzajiem pasaules saldūdens delfīniem — Jandzi sārtais saldūdens delfīns (baidži). Baidži 2008. gadā IUCN Sarkanajā grāmatā iekļauta kā īpaši apdraudēta suga ar mazāk kā 250 indivīdiem.