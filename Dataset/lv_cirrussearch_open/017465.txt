Pāvests Kaliksts I (latīņu: Callistus I, dzimšanas gads nav zināms, miris 222. gada 14. oktobrī) bija Romas bīskaps no 217. līdz 222. gadam un līdz ar to katolisma tradīcijā tiek uzskatīts par vienu no Romas pāvestiem. Gandrīz visa informācija par šo pāvestu ir atrodama viņa pretinieka Romas baznīcas teologa Ipolīta darbā Philosophumena, tādēļ tās patiesums tiek apšaubīts. Pirms kļuva par pāvestu, Kaliksts I tika izsūtīts uz Sardīniju strādāt raktuvēs. Atgriezies Romā viņš pāvesta Zefirīna laikā kļuva par priesteri, pēc Zefirīna nāves — par Romas pāvestu. Daļa no garīdzniekiem par pāvestu ievēlēja Ipolītu. Ipolīts Kalikstu apsūdzēja ķecerībā. Pēc nāves Kaliksts I tika kanonizēts un pasludināts par svēto, tomēr viņa mocekļa nāve tikusi apšaubīta. Kaliksts I ir kapsētu strādnieku aizbildnis.