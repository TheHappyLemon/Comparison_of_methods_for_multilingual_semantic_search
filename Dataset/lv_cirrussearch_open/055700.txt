Museum aan de Stroom (MAS) jeb Muzejs pie upes ir 2011. gadā atvērts kultūras vēstures muzejs Beļģijas pilsētā Antverpenē un ir lielākais muzejs pilsētā. 1998. gadā Antverpenes pilsēta nolēma celt jaunu muzeju vietā, kur vēsturiski bija atradies Hanzas tirgotāju nams. 60 metrus augsto ēku ar sarkanā Indijas smilšakmens apdari projektējis arhitektu birojs Neutelings Riedijk Architects. Muzeja pamatfondus veido likvidēto etnogrāfiskā muzeja un kuģniecības muzeja kolekcijas. Muzejs pie upes veltīts Antverpenes sakariem ar ārējo pasauli. Izstādīti ar jūrniecību saistītas lietas, Antverpenes pilsētas, kā arī citu pasaules daļu mākslas un kultūras priekšmeti.