USA-245, zināms arī kā NRO L-65, ir ASV izlūkpavadonis. Tas tika palaists 2013. gada augustā Nacionālā izlūkošanas biroja vajadzībām. Pavadonis tika palaists 2013. gada 28. augustā 18:03 UTC ar nesējraķeti Delta IV Heavy (lidojuma numurs Delta 364 un nosaukums Victoria) no Vandenberga Gaisa spēku bāzes. Lai gan kosmiskā aparāta parametri un misijas detaļas oficiāli netiek izpaustas, neatkarīgi eksperti uzskata, ka NRO L-65 ir optoelektroniskās izlūkošanas KH-11 sērijas pavadonis. KH-11 pēc izmēriem un formas ir salīdzināms ar Habla kosmisko teleskopu.