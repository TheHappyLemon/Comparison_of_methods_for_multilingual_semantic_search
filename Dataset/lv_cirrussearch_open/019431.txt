Vilja las Estreljasa (spāņu: Villa Las Estrellas — ‘Zvaigžņu pilsēta’) ir Čīlei piederīga apdzīvotā vieta Antarktikā, viena no divām civilajām apdzīvotajām vietām kontinentā (otrā ir Argentīnas Fortina Sarhento Kabrala Triniti pussalā). Izvietojusies Dienvidšetlendas salu arhipelāga lielākās salas Karaļa Džordža salas dienvidrietumos, no ledus brīvajā Faildsa pussalā Maksvela līča krastā. Pilsēta dibināta 1984. gada 9. aprīlī, nodalot Kara flotes pakļautībā esošo Eduardofrejas un Rodolfomaršas polārstaciju civilās struktūras. 1995. gadā pilsētiņā tika izvietota INACH polārstacija Hulioeskudero. Cieši blakus pilsētiņai strauta otrā krastā atrodas Krievijas polārstacija Belinshauzena, divus kilometrus uz dienvidiem — Ķīnas polārstacija Čančena, 3,5 km uz ziemeļaustrumiem — Urugvajas polārstacija Artigasa, 1 km uz ziemeļrietumiem — Tenjentes Rodolfo Marša Martina lidosta. Pilsētiņa izvietojusies Čīles Antarktiskās Teritorijas daļā, kas pārklājas ar Argentīnas Antarktikas un Britu Antarktiskās teritorijas pretenzijām. Administratīvi ietilpst Magelanesas un Čīles Antarktikas reģiona Čīles Antarktikas provincē, veidojot Antartikas komūnu, kurai nav pašai savas administrācijas (tiek pārvaldīta no provinces centra Puertoviljamsas). Pilsētiņas apbūve veidojas no 18 moduļiem, kuru platība ir 72 vai 90 m². Tos pārsvarā apdzīvo Čīles Gaisa spēku un Civilās aviācijas pārvaldes personāls ar ģimenēm, kā arī polārstaciju pētnieki un apkalpojošais personāls. Pilsētiņā ir skola, pasts, bibliotēka, banka, hospitālis un katoļu kapela. Nodrošināti telefona, interneta un kopš 2005. gada mobilā telefona sakari. Darbojas radio un TV stacija. Iedzīvotāju skaits svārstās no 80 ziemas sezonā līdz vairāk kā 150 vasarā.