Mika Pauli Hekinens (somu: Mika Pauli Häkkinen; dzimis 1968. gada 28. septembrī, Vantā, Somijā) ir bijušais Formula 1 pilots, divkārtējais pasaules čempions. Gandrīz visu savu karjeru Mika ir nobraucis McLaren komandā. Pirmos divus gadus Hekinens bija Lotus pilots. 1995. gada sezonas pēdējās sacīkstes, Austrālijas GP treniņbraucienos soms piedzīvoja smagu avāriju un iekļuva komas stāvoklī. Tiesa gan, jau 1996. gada pirmajā sacīkstē Hekinens atkal bija ierindā. Nobraucis divas pilnas sezonas pēc avārijas, Mika kļuva par Formulas 1 ātrāko pilotu daļēji pateicoties bijušā Williams konstruktora Adriana Ņūvija palīdzībai. Izdarītais spiediens uz viņu neko neietekmēja, jo pat pēdējā sacīkstē Mika spēja uzvarēt un izcīnīt titulu. Nākamajā gadā pirms sezonas pēdējās sacīkstes kopvērtējuma vadībā bija Edijs Irvains un Hekinena izredzes uz uzvaru bija diezgan niecīgas. Taču somu pilots spēja izcīnīt uzvaru gan sacīkstē, gan visā čempionātā. 2000. gadā viņš cīnījās ar Mihaelu Šūmaheru par titulu, taču zaudēja cīņu un pēc gada paziņoja par aiziešanu no F1. Vēlāk Hekinens atgriezās autosportā, DTM salonauto sacīkstēs. 2007. gada nogalē Hekinens paziņoja par aiziešanu no autosporta. 2008. gada maija vidū nodega Hekinena Francijas villa. Lai gan cilvēki ugunsgrēkā nav cietuši, tiek ziņots, ka tajā gāja bojā ekspilota suns un liela daļa trofeju, jo ugunsgrēks sākās trofeju istabā īssavienojuma dēļ.