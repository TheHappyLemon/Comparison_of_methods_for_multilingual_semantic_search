Hatpointa pussala (angļu: Hut Point Peninsula) ir ap 20 km gara un vidēji 4 km plata pussala Rosa salas dienvidrietumos. Nosaukums cēlies no Hatpointa zemesraga, kurā britu polārpētnieka Roberta Skota ekspedīcija uzcēla sev bāzes nometni. Pussalas austrumu krastam piekļaujas Rosa šelfa ledājs, bet rietumu krastu apskalo Rosa jūras Makmerdo šaurums (Erebusa līcis). Pussalas dienvidu galā izbūvētas divas polārstacijas: Antarktīdā lielākā Makmerdo (ASV) un jaunzēlandiešu Skota. Vairākiem objektiem Hatpointa pussalā ir noteikts vēsturisku aizsargājamu teritoriju statuss.