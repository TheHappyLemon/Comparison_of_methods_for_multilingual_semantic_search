Viljams Barouzs (William S. Burroughs; dzimis 1914. gada 5. februārī, miris 1997. gada 2. augustā) bija amerikāņu rakstnieks un mākslinieks, viena no bītu paaudzes centrālajām figūrām, kā arī nozīmīgs postmodernisma autors. Barouzs sarakstīja astoņpadsmit romānus un noveles, sešas izlases ar īsstāstiem un četras — ar esejām. Ir publicētas arī piecas grāmatas ar Barouza interviju un vēstuļu korespondences materiālu. Barouzs piedalījās mākslas un mūzikas projektos, kā arī parādījās vairākās filmās. Jau agrīnajos pusaudža gados Barouzs rakstīja stāstus un citus literārus darbus, bet sāka tos publicēt tikai pēc 30 gadu vecuma. 1936. gadā Barouzs pabeidza Hārvarda Universitāti, iegūstot grādu antropoloģijā, vēlāk mācījās medicīnu Vīnē. Daudzi Barouza darbi ir daļēji autobiogrāfiski, kas balstās viņa ilgstošajā atkarībā no heroīna un iespaidiem, dzīvojot Mehiko, Londonā, Parīzē, Marokā, kā arī ceļojumiem pa Amazones lietus mežiem. Barouzs netīši nogalināja savu otro sievu Džonu Vollmeri 1951. gadā Mehiko, tādēļ viņu centās notiesāt par slepkavību. Ar savu pirmo izdoto romānu "Narkomāns" (Junkie) 1953. gadā Barouzs izpelnījās lielu sabiedrības uzmanību, bet par rakstnieka slavenāko darbu var uzskatīt trešo romānu "Kailās brokastis" (Naked Lunch), ko izdeva 1959. gadā, tas kļuva ļoti skandalozs un nonāca līdz tiesai, kur tika lemts par tā atbilstību ASV tolaik esošajiem sodomijas likumiem. Barouzs nomira 1997. gadā savās mājās Lorensā, Kanzasā pēc sirdstriekas.