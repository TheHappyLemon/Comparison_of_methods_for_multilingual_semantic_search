Ķirši (Cerasus) ir kauleņkoku ģints (Prunus) apakšģints augi, kas ir koki vai krūmi. Ķiršu apakšģintī (Cerasus) ietilpst aptuveni 150 sugas, no kurām kultivē apmēram 60 sugas. Visizplatītākās sugas ir saldais ķirsis (Prunus avium) un skābais ķirsis (Prunus cerasus). Par ķiršiem dēvē arī šo augu augļus — kauleņus, ko lieto uzturā. Ķiršus audzē arī kā krāšņumaugus, piemēram, smaržīgo ķirsi (Prunus mahaleb), tūbaino ķirsi (Prunus tomentosa), zemo ķirsi (Prunus pumila) un Besija ķirsi (Prunus besseyi). Ķirši ir vasarzaļi vai mūžzaļi augi ar veselām, zāģzobainām, pamīšus sakārtotām lapām. Ziedi ir divdzimumu, ar divkāršu apziedni. Ziedu krāsa ir balta vai rožaina (šķirnēm var būt arī sarkanīgi toņi). Par ķiršiem sauc arī Microcerasus un Penarmeniaca apkšģinšu sugas.