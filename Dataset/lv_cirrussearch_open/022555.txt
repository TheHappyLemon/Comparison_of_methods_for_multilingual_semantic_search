Kuka šaurums (angļu: Cook Strait) vai Raukava (maoru: Raukawa — ‘rūgtās lapas’) ir ap 60 km garš un šaurākajā vietā ap 22 km plats jūras šaurums Jaunzēlandē, kas savieno Tasmana jūru ar Kluso okeānu un atdala Ziemeļsalu no Dienvidsalas. Nosaukts par godu Džeimsam Kukam, pirmajam no eiropiešiem, kas to caurkuģoja 1769. gadā. Šauruma ziemeļaustrumu krastā atrodas Jaunzēlandes galvaspilsēta Velingtona. Šaurumu šķērso prāmja satiksme no Velingtonas ziemeļsalā līdz Piktonai Dienvidsalā. Tā kā šaurums atrodas tuvu rēcošajiem četrdesmitajiem, tas neprognozējamo vēju un straumju dēļ tiek uzskatīts par vienu no kuģošanai bīstamākajiem.