Desmitkājveidīgie (Decapodiformes) ir galvkāju divžauņu apakšklases (Coleoidea) virskārta, kas pieder mūsdienu divžauņu kohortai. Šajā virskārtā ir visas tās galvkāju kārtas, kuru sugām ir 10 taustekļi. Desmitkājveidīgo virskārtā ir apmēram 450 sugas, kas iedalītas 95 ģintīs un 31 dzimtā. Zinātniskais nosaukums grieķu valodā nozīmē desmit kājas. Desmitkājiem 2 taustekļi ir izteikti gari, bet 8 salīdzinoši īsi. Pastāv viedoklis, ka senajiem divžauņiem (Belemnoidea) bija 5 vienāda garuma taustekļu pāri. Ceturtais taustekļu pāris laika gaitā kļuva ļoti garš, un to kubveida galos attīstījās piesūcekņi.