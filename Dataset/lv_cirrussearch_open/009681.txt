Bernards Lagats (Bernard Kipchirchir Lagat; dzimis 1974. gada 12. decembrī Kapsabetā, Kenijā) ir profesionāls ASV vieglatlēts, piedalās vidējo un garo distanču sacensībās. Līdz pat 2004. gadam viņš pārstāvēja Keniju, taču kopš 2005. gada ir ASV pilsonis. Pārstāvēdams Keniju, viņš izcīnīja 2000. gada Sidnejas Olimpisko spēļu bronzas medaļu 1500 m distancē un 2004. gada Atēnu Olimpisko spēļu sudraba medaļu 1500 m distancē. Tāpat 1500 m distancē B. Lagats izcīnīja sudraba medaļu 2001. gada Pasaules čempionātā. Pārstāvēdams ASV, viņš ir izcīnījis divas zelta medaļas 2007. gada Pasaules čempionātā (1500 un 5000 m distancēs), sudrabu 5000 m un bronzu 1500 m 2009. gadā Berlīnē, kā arī sudrabu 2011. gadā Tegu 5000 m. Vēl B. Lagats 2010. gada Pasaules čempionātā telpās izcīnīja uzvaru 3000 m distancē.