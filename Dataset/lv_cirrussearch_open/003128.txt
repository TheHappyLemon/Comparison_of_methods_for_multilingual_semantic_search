Raimonds Šarūns Marčuļonis (lietuviešu: Raimondas Šarūnas Marčiulionis; dzimis 1964. gada 13. jūnijā Kauņā, Lietuvā) ir bijušais lietuviešu basketbolists, spēlēja uzbrūkošā aizsarga pozīcijā, PSRS un Lietuvas basketbola izlašu dalībnieks. Viņš bija viens no pirmajiem Eiropas basketbolistiem, kas regulāri spēlēja NBA. 1988. gada Vasaras Olimpiādē kopā ar PSRS izlasi izcīnīja zelta medaļu un 1992. un 1996. gada Olimpiādēs ar Lietuvu tika izcīnīta bronza. Tāpat viņš izcīnīja divas sudraba medaļas Eiropas čempionātos (1987. gadā ar PSRS un 1995. gadā ar Lietuvu) un bronzas medaļu 1989. gada čempionātā PSRS izlases sastāvā. 1995. gada čempionātā tika atzīts par turnīra vērtīgāko spēlētāju. Savu profesionāļa karjeru sāka 1983. gadā Viļņas "Statyba" klubā. 1989. gada NBA drafta sestajā kārtā ar kopējo 127. kārtas numuru viņu izraudzījās Goldensteitas "Warriors", kurā viņš spēlēja līdz pat 1994. gadam. Pēc tam spēlēja citos NBA klubos: Sietlas "SuperSonics", Sakramento "Kings" un Denveras "Nuggets", kurā spēlēja līdz pat 1997. gadam, kad paziņoja par karjeras beigām.