Ivans Perišičs (horvātu: Ivan Perišić, dzimis 1989. gada 2. februārī Splitā, Horvātijā) ir horvātu futbolists, Horvātijas futbola izlases spēlētājs. Parasti spēlē malējā pussarga pozīcijā, bet var darboties arī uzbrūkošā pussarga vai uzbrucēja pozīcijā. Kopš 2024. gada Perišičs pārstāv Horvātijas līgas komandu Hajduk Split, kas viņu īrē no Tottenham Hotspur. Sācis trenēties dzimtās pilsētas klubā Hajduk Split, bet jau 17 gadu vecumā pārcēlies uz Francijas klubu FC Sochaux-Montbéliard, kur kādu laiku spēlējis arī komandas otrajā sastāvā. 2009. gadā Perišičs parakstīja triju gadu līgumu ar Beļģijas klubu Club Brugge un 2010./2011. sezonā tika atzīts par Beļģijas gada spēlētāju. 2011. gadā Perišičs pievienojās Vācijas klubam Borussia Dortmund par 5 miljoniem eiro. 2013. gada sākumā par 8 miljoniem eiro Perišiču nopirka cits vācu klubs — VfL Wolfsburg, bet 2015. gadā par 16 miljoniem eiro Perišičs parakstīja līgumu ar Itālijas klubu Inter Milan. 2019. gadā uz īres tiesībām pievienojās Minhenes "Bayern". 2022. gada 31. maijā parakstīja līgumu ar Anglijas Premjerlīgas klubu Totenham "Hotspur", atkal apvienojoties ar bijušo treneri Antonio Konti. Viņš kļuva par piekto horvātu spēlētāju, kas parakstījis līgumu ar Totenhemas klubu. Spēlējis visu vecumu Horvātijas jauniešu un junioru izlasēs. Pieaugušo izlasē debitējis 2011. gada martā spēlē pret Gruziju. Izlases sastāvā piedalījies divos Eiropas čempionāta un vienā pasaules kausa finālturnīrā.