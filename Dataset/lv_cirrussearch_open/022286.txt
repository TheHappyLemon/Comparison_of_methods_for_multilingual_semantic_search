Seramas jūra (indonēziešu: Laut Seram) vai Ceramas jūra ir Klusajam okeānam piederīga iekšējā jūra. Viena no vairākām starp Indonēzijas salām izvietotajām jūrām. Tā kā Seramas jūra atrodas pie Moluku salām, te jau vēlajos viduslaikos norisinājās intensīva kuģniecība, jo Moluku salās ieguva garšvielas. Tirdzniecības rezultātā Seramas salā un jūrai piegulošajās Jaungvinejas daļās izplatījās islāms. Seramas jūrā atrodas ļoti daudz nelielu, klinšainu saliņu. Jūra atrodas tektoniski aktīvā zonā, šeit notiek daudz zemestrīces. No Klusā okeāna gar Halmaheru Seramas jūrā ieplūst Jaungvinejas piekrastes straume.