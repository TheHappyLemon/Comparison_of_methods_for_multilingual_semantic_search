Pāvests Urbāns I (latīņu: Urbanus I, dzimšanas gads nav zināms, miris 230. gada 23. maijā) bija Romas bīskaps no 222. līdz 230. gadam un līdz ar to katolisma tradīcijā tiek uzskatīts par vienu no Romas pāvestiem. Par viņa dzīvi ir zināms ļoti maz. Pat viņa apbedījuma vieta īsti nav zināma. Urbāna I pontifikāta laikā turpināja pastāvēt domstarpības ar Romas baznīcu, kuru vadīja antipāvests Ipolīts, un kuras sākās iepriekšējā bīskapa Kaliksta I laikā. Ipolīts un viņa sekotāji turpināja atšķelties no katolisma. Urbāna I valdīšanas laikā Ipolīts uzrakstīja darbu Philosophumena, kurā nosodīja Kalikstu I. 222. gadā par Romas imperatoru kļuva Aleksandrs Severs. Viņš deva priekšroku reliģiskajai eklektikai un aizsargāja arī kristietību. Vairākus gadsimtus tika uzskatīts, ka Urbāns I, līdzīgi kā viņa priekšgājēji, bija moceklis, bet veicot pētījumus, tas netika apstiprināts.