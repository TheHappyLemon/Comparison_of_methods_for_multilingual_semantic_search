Airbus A220 (agrāk Bombardier C Series) ir pasažieru divu dzinēju šauras fizelāžas reaktīvo lidmašīnu saime. To kopš 2015. gada ražo Bombardier Aerospace. Saimē ietilpst divu veidu lidmašīnas: A220-100 un A220-300. Tās atšķiras ar fizelāžas garumu un sēdvietu skaitu, bet maksimālā lidojuma distance ir vienāda. Pirmā lidsabiedrība, kura ar A220-100 sāka lidojumus, 2016. gadā bija Swiss Global Air Lines, bet pirmā aviokompānija, kas sāka komerciālos lidojumus ar A220-300, bija Latvijas nacionālā lidsabiedrība airBaltic. 2017. gada 16. oktobrī Francijas Airbus paziņoja par līdzdalību CSeries programmā. Darījumu pēc regulējošo institūciju apstiprināšanas pabeidza 2018. gadā; Airbus komandītsabiedrībā C Series Aircraft Limited Partnership ieguva 50,01 % kapitāldaļu, Bombardier paturēja 31 % un Investissement Québec — 19 %.