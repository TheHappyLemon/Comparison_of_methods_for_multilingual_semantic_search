Šis raksts ir par pilsētu. Par provinci skatīt rakstu Kvebeka. Kvebeka (franču: Ville de Québec) ir pilsēta Kanādā, Kvebekas provinces administratīvais centrs. Tā ir otrā apdzīvotākā pilsēta provincē pēc Monreālas, kas atrodas apmēram 233 kilometrus uz dienvidrietumiem. Saskaņā ar 2006. gada Kanādas tautas skaitīšanas datiem, pilsētā dzīvo 491 142 iedzīvotāji. Šī ir viena no vecākajām pilsētām Ziemeļamerikā, tā tika dibināta 1608. gadā. 1985. gadā UNESCO Pasaules kultūras mantojuma sarakstā tika iekļauts Veckvebekas nocietinājums, kas ir vienīgais nocietinātais pilsētu mūris Amerikā uz ziemeļiem no Meksikas. Pilsētā katru gadu notiek Vasaras festivāls, Ziemas karnevāls. Tāpat Kvebekā un Helifeksā notika 2008. gada Pasaules čempionāts hokejā. Pilsētā ir mitrs kontinentāls klimats: vasaras ir siltas, ziemas pārsvarā ir ļoti aukstas, vējainas un ar sniegu bagātas.