Mišela Viljamsa (angļu: Michelle Ingrid Williams; dzimusi 1980. gada 9. septembrī) ir amerikāņu aktrise. Aktrises karjeru sākusi 1993. gadā. Kļuva pazīstama ar lomu seriālā Dawson's Creek, kurā filmējās gadsimtu mijā. Viņas pirmā loma mainstream filmā bija Halloween H20: 20 Years Later 1998. gadā. Bijusi viena no galveno lomu atveidotājām 2005. gada romantiskajā drāmā "Kuprainais kalns" (Brokeback Mountain). Par lomu tajā M. Viljamsa tika nominēta Amerikas Kinoakadēmijas balvai un BAFTA kino balvai kā labākā otrā plāna aktrise. Pēc tam filmējusies tādās filmās kā "Manis tur nav", "Sinekdoha, Ņujorka", "Slēgtā sala". Par tēlojumu filmā Wendy and Lucy aktrise saņēma kritiķu uzslavas, savukārt par lomu filmā "Skumjais Valentīns" tika vēlreiz nominēta Amerikas Kinoakadēmijas balvai kā labākā aktrise, kā arī nominēta Zelta globusa balvai. Par Merilinas Monro attēlošanu 2011. gada biogrāfiskajā filmā "7 dienas un naktis ar Merilinu Monro" aktrise saņēma Zelta globusa balvu, tika nominēta Amerikas Kinoakadēmijas balvai un BAFTA kino balvai. Ceturto reizi izvirzīta Amerikas Kinoakadēmijas balvai, Zelta globusa balvai un BAFTA kino balvai kā labākā aktrise otrā plāna lomā par filmu "Mančestra pie jūras" (2016).