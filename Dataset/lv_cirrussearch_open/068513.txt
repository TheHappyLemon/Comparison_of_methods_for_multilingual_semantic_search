"Narkokurjers" (angļu: The Mule) ir 2018. gada ASV krimināldrāmas filma, kuras režisors un galvenās lomas atveidotājs ir Klints Īstvuds. Pārējās lomas atveido Bredlijs Kūpers, Lorenss Fišbērns, Maikls Penja, Daiena Vīsta un Endijs Garsija. Filma balstīta uz 2014. gada The New York Times rakstu The Sinaloa Cartel's 90-Year-Old Drug Mule, kas vēstīja par Otrā pasaules kara veterānu, kurš kļuva par narkokurjeru. Filma stāsta par vientuļo astoņdesmitgadīgo Ērlu Stounu, kurš uzņemas šofera darbu, pašam nezinot kļūstot par meksikāņu narkotiku karteļa kurjeru. Filmas "Narkokurjers" pirmizrāde notika 2018. gada 10. decembrī un to izplatīja Warner Bros.. Latvijā filmas pirmizrāde notika 2019. gada 4. janvārī. Filma guva pozitīvas kritiķu atsauksmes, kā arī bija finansiāli veiksmīga, nopelnot 174,8 miljonus ASV dolāru. Tīmekļa vietnē Rotten Tomatoes filmai ir 70% vērtējums.