Mcheta (gruzīnu: მცხეთა) ir pilsēta Gruzijā, Mchetas-Mtianeti mhares administratīvais centrs. Pilsēta atrodas ap 20 km uz ziemeļiem no valsts galvaspilsētas Tbilisi, pie Aragvi ietekas Kūrā. Pilsēta tikusi dibināta 1. tūkstošgades otrajā pusē p.m.ē., tiek uzskatīta par vienu senākajām joprojām apdzīvotajām vietām pasaulē. Viduslaikos šis bija nozīmīgs tirdzniecības, reliģijas un amatniecības centrs. Te atradusies gruzīnu baznīcas galvas katolikosa rezidence. Mūsdienās populārs tūrisma centrs. Starp ievērojamākajiem reliģiskajiem kultūras objektiem ir Svetichoveli katedrāle un Džvari klosteris. 1994. gadā Mchetas vēsturiskie pieminekļi tika iekļauti UNESCO Pasaules mantojuma sarakstā, kopš 2009. gada atrodas arī apdraudēto Pasaules mantojuma objektu sarakstā. 2014. gadā pilsētai tika piešķirts "svētās pilsētas" statuss.