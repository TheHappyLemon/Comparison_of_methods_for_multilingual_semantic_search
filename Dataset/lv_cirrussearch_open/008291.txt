Ketrina Hotone Hepbērna (angļu: Katharine Houghton Hepburn; dzimusi 1907. gada 12. maijā Hārtfordā, Konektikutas štatā, ASV; mirusi 2003. gada 29. jūnijā Fenvikā, Konektikutas štatā, ASV) bija amerikāņu kino, televīzijas un teātra aktrise. Hepbērna saņēmusi četras Amerikas Kinoakadēmijas balvas kā labākā aktrise galvenajā lomā, kas ir rekords. Viņa kopumā tika nominēta 12 Amerikas Kinoakadēmijas balvām. Vēl aktrise bijusi nominēta astoņām Zelta globusa balvām un piecām BAFTA kino balvām, no kurām saņēmusi vienu BAFTA kino balvu par lomām filmās Guess Who's Coming to Dinner (1967) un The Lion in Winter (1968). Hepbērna saņēmusi Emmy balvu par lomu TV filmā Love Among the Ruins (1975). Par darbu teātrī saņēmusi divas Tony balvas. 1999. gadā Amerikas Kinoinstitūts Ketrinu Hepbērnu ierindoja dižāko Amerikas ekrāna leģendu saraksta "Visu laiku izcilākā sieviešu kārtas zvaigzne" 1. vietā. Hepbērna filmējusies tādās filmās kā Morning Glory, Bringing Up Baby, "Ādama riba", "Āfrikas karaliene" (The African Queen), Guess Who's Coming to Dinner, The Lion in Winter un On Golden Pond. Aktrise mirusi 2003. gada 29. jūnijā 96 gadu vecumā.