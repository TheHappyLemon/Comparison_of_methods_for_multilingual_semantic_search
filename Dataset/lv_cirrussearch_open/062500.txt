Ramons Fonsts Segundo (spāņu: Ramón Fonst Segundo; dzimis 1883. gada 31. jūlijā, miris 1959. gada 9. septembrī) bija kubiešu paukotājs. Pirmais Kubas sportists, kurš modernajās olimpiskajās spēlēs izcīnīja olimpiskās medaļas, kā arī startējis tajās. Kopumā izcīnījis 5 olimpiskās medaļas (4 zelta un 1 sudraba medaļa). Fonsts kopumā ir startējis trijās vasaras olimpiskajās spēlēs. 1900. gada vasaras olimpiskajās spēlēs Parīzē viņš startēja divās paukošanas disciplīnās. Paukošanā ar špagu viņš ieguva olimpiskā čempiona titulu, savukārt paukošanā ar špagu profesionāļiem un amatieriem ieguva sudraba medaļu. 1904. Sentluisas olimpiskajās spēlēs viņš startēja trijās paukošanas disciplīnās — paukošana ar floteti, paukošana ar špagu un paukošana ar floreti vīriešu komandām (bija Jauktās komandas pārstāvis). Visās šajās disciplīnās viņš ieguva zelta medaļas. Pēc 20 gadiem viņš startēja 1924. gada Parīzes vasaras olimpiskajās spēlēs, kur startēja paukošanā ar špagu un paukošanā ar špagu vīriešu komandām. 1924. gada olimpiskajās spēlēs viņš bija arī Kubas karognesējs olimpisko spēļu atklāšanas ceremonijā. Fonsts izcīnīja arī sešas zelta medaļas Centrālamerikas un Karību jūras reģiona spēlēs periodā no 1926. līdz 1930. gadam. Pēc sportista karjeras viņš kļuva par Kubas Nacionālās olimpiskās komitejas prezidentu (1941—1946).