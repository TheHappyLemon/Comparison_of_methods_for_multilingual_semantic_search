Zemmeringas dzelzceļš (vācu: Semmeringbahn) ir 41 kilometru garš standarta platuma Austrijas Dienvidu dzelzceļa līnijas posms starp Glognicu Lejasaustrijā un Mircušlāgu Štīrijā caur 965 metrus augsto Zemmeringas pāreju. No 1848. līdz 1854. gadam celtā dzelzceļa līnija tiek uzskatīta par pasaulē pirmo standarta platuma kalnu dzelzceļa līniju un arī mūsdienās tiek ekspluatēta. Posmā tika izbūvēti 14 tuneļi un 16 viadukti. 1998. gadā dzelzceļš tika iekļauts UNESCO Pasaules mantojuma sarakstā.