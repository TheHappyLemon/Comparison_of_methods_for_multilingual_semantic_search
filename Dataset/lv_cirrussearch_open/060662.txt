"Netīrais Harijs" (angļu: Dirty Harry) ir 1971. gada ASV neo-noir asa sižeta trillera filma, kuras režisors un producents ir Dons Sīgels. Filmā galvenās lomas atveido Klints Īstvuds, Endijs Robinsons, Harijs Gvardino, Reni Santoni un Džons Vernons. Policistam Harijam Kalahanam (Īstvuds) ir jāaptur sērijveida slepkava "Skorpions" (Robinsons), kurš terorizē Sanfrancisko. "Netīrais Harijs" pirmizrāde notika 1971. gada 23. decembrī. Filma bija komerciāli veiksmīga, tā saņēma pozitīvas kritiķu atsauksmes. Filmai izdoti četri turpinājumi: Magnum Force (1973), The Enforcer (1976), "Pēkšņs trieciens" (Sudden Impact, 1983) un "Spēle ar nāvi" (1988). 2012. gadā filma iekļauta ASV Kongresa bibliotēkas Nacionālajā kinoreģistrā kā "kulturāli, vēsturiski vai estētiski nozīmīga filma".