Viktors Hatuļevs (dzimis 1955. gada 17. februārī Rīgā, miris 1994. gada 7. oktobrī Rīgā) bija Latvijas hokejists, aizsargs. Viņš kļuva ne tikai par pirmo Latvijas, bet arī pirmo PSRS hokejistu, kuru draftēja NHL. PSRS hokeja izlases sastāvā Hatuļevs piedalījies 1974. un 1975. gada neoficiālajos Pasaules čempionātos hokejā junioriem, abas reizes izcīnot zelta medaļu. Pirmais oficiālais Pasaules čempionāts junioriem notika tikai 1977. gadā. Hatuļevu 1975. gada NHL drafta 9. kārtā ar kopējo 190. numuru draftēja Filadelfijas "Flyers", tomēr NHL viņam neizdevās uzspēlēt. Tai pašā gadā viņu draftēja arī WHA draftā. Tajā viņu ar kopējo 116. numuru draftēja Klīvlendas "Crusaders". Lielāko daļu karjeras viņš aizvadīja Rīgas Dinamo rindās. 1977. gada vasarā Hatuļevam aizliedza pāriet uz Maskavas "CSKA", kas tika uzskatīta par spēcīgāko hokeja komandu visā PSRS. 1981. gadā viņš tika diskvalificēts uz mūžu — par sitienu tiesnesim, kurš centās izšķirt kautiņu starp Viktoru un CSKA spēlētāju Vikulovu. Hatuļevs ir arī ticis apcietināts par narkotiku tirgošanu, kamēr vēl bijis hokejists. Viņam bija nopietnas problēmas ar alkoholu. 1994. gada 7. oktobrī Hatuļevs tika atrasts uz ielas miris.