27. Ekrāna aktieru ģildes balvas pasniegšanas ceremonija norisinājās 2021. gada 4. aprīlī Losandželosas Shrine Auditorium. Ceremoniju vienlaicīgi demonstrēja kanālos TNT un TBS, turklāt ēters ilga vienu stundu ierasto divu stundu vietā. Nominantus 2021. gada 4. februārī ar Instagram Live starpniecību paziņoja Lilija Kolinsa un Deivīds Digss. Saīsinātā vienas stundas ceremonija tika iepriekš ierakstīta. Uzvarētāji tika informēti par viņu uzvarām dažas dienas pirms televīzijas pārraides un apsveikuma runas tika iepriekš ierakstītas. Šīs izmaiņas tika ieviesta, lai COVID-19 pandēmijas laikā pasargātu ģildes nominantus un vadītājus. Maikls Kītons ir pirmais aktieris Ekrāna aktieru ģildes vēsturē, kas ieguvis trīs balvas kategorijā "Labākais aktieru sastāvs spēlfilmā". Šogad par lomu filmā The Trial of the Chicago 7, bet 2015. un 2016. gadā par lomām filmās "Putncilvēks" (2014) un "Uzmanības centrā" (2015). Čedviks Bouzmens uzstādīja rekordu vienas ceremonijas laikā saņemto nomināciju skaitā, saņemot četras nominācijas trīs kategorijās: "Labākais aktieris galvenajā lomā" par lomu filmā "Mā Reinija: Blūza māte", "Labākais aktieris otrā plāna lomā" par lomu filmā Da 5 Bloods, un "Labākais aktieru sastāvs spēlfilmā" ar abām iepriekš minētajām filmām. Bouzmens ieguva balvu kā labākais aktieris galvenajā lomā, tādējādi kļūstot par pirmo aktieri balvas pasniegšanas vēsturē, kas saņēmis pēcnāves apbalvojumu kādā no kategorijām; balvu saņēma viņa atraitne Teilore Simona Ledvorda. Tāpat ceremonija ir nozīmīga ar to, ka pirmo reizi visās četrās individuālajās kinoaktieru kategorijās balvas ieguva krāsainie ļaudis (angļu: People of colour).