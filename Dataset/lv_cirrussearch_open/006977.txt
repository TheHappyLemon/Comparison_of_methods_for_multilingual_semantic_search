Mazie gārņi, mazo gārņu ģints (Egretta) ir viena no gārņu dzimtas (Ardeidae) ģintīm, kas pieder gārņu apakšdzimtai (Ardeinae). Mazo gārņu ģintī ir 12 mūsdienās dzīvojošas sugas. Nesenā pagātnē mazo gārņu ģintī tika sistematizēts arī lielais baltais gārnis (Ardea alba), kas mūsdienās ir iedalīts gārņu ģintī (Ardea). Mazie gārņi ir sastopami visos kontinentos, izņemot Antarktīdu. Tiem patīk siltums, un ziemeļu reģionos ieklīst kā reti viesi. Latvijā ļoti reti var novērot vienu no mazo gārņu sugām - zīda gārni (Egretta garzetta).