Krenholmas manufaktūra jeb Krēnholmas manufaktūra (igauņu: Kreenholmi Manufaktuur, krievu: Кренгольмская мануфактура) bija 1857. gadā dibināts tekstilrūpnīcu komplekss. Tā atradās uz Narvas Krēnholmas salas pie Narvas upes ūdenskritumiem. Dibināšanas laikā tā bija lielākā tekstilrūpnīca pasaulē. Dažādos laikos šeit strādāja vairāk nekā 10 000 cilvēku. 19. gadsimtā to dibināja Brēmenes kokvilnas tirgotājs Johans Knops (Johann Ludwig Knoop). Pamazām tika uzcelti vairāki rūpnīcu korpusi un strādnieku infrastruktūra (skola, slimnīca). 1872. gadā holēras epidēmijas laikā šeit notika strādnieku Krenholmas streiks. Nodibinoties neatkarīgajai Igaunijas valstij, rūpnīcas razošanas tempi samazinājās, jo tā zaudēja Krievijas noieta tirgu, drīz tā atkal spēja ielauzties Rietumvalstu tirgos un 1939. gadā tajā strādāja 2736 darbinieki. Pēc Igaunijas okupācijas un Otrā pasaules kara beigām karadarbībā sagrautā rūpnīca tika atjaunota un atsāka darbu. 1979. gadā šeit strādāja vairāk nekā 11 000 darbinieku. Pēc Igaunijas neatkarības atjaunošanas rūpnīca tika privatizēta, to iegādājās zviedru investori, tomēr 2010. gadā tā bankrotēja. Manufaktūras preču zīmi 2012. gadā iegādājās neliels tekstilražošanas uzņēmums Kreenholmi Manufaktuur OÜ (agrāk – Eurotekstiil), kurš turpina tirgū laist aizkaru ruļļus, satīna gultasveļu un citus produktus ar Krēnholmas manufaktūras nosaukumu. 2021. gadā ražotnē strādāja 31 darbinieks. Rūpnīcas apbūve ir kultūrvēsturisks piemineklis.