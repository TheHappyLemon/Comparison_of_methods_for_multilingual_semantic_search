Pētera I grēda ir viena no Pamira kalnu grēdām Tadžikistānā. Izvietojusies Pamira ziemeļrietumos, stiepjas ap 200 km garumā austrumu—rietumu virzienā starp Surhobas un tās pietekas Muksu ieleju ziemeļos un Obihingou ieleju dienvidos. Austrumos piekļaujas Zinātņu Akadēmijas grēdai vietā, kur paceļas Ismoila Somonī smaile. Grēdas vidējais augstums ap 4300 m rietumdaļā un 6000 m — austrumos. Augstākā virsotne ir Maskavas smaile (6785 m vjl). Grēda veidota no smilšakmeņiem un konglomerātiem. Austrumu daļā daudz šļūdoņu; grēdas ziemeļaustrumu pakājē plešas 11 km garais un 0,6—1,4 km platais Pamira firna plato. Grēdā 487 ledāji ar kopējo platību ap 480 km². Grēdas zemākajā rietumdaļā nogāzēs aug kļavu meži, ko augstāk nomaina paegļu skrajmeži, krūmāji un alpīnās pļavas.