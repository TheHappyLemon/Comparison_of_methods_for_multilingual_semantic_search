Noa Lailss (angļu: Noah Lyles; dzimis 1997. gada 18. jūlijā Geinsvilā, Floridas štatā, ASV) ir amerikāņu vieglatlēts, sprinteris. Viņš ir seškārtējs Pasaules čempionāta zelta medaļu īpašnieks sprinta distancēs. 2022. gadā uzrādījis ASV rekordu 200 m distancē — 19,31 sekunde. Pieckārt uzvarējis Dimanta līgas sezonas kopvērtējumā 100 m un 200 m distancēs. 2020. gada Tokijas olimpiskajās spēlēs viņš ieguva bronzas medaļu 200 m distancē. Pēc tam bijis dominējošs sprintā Pasaules čempionātos, izcīnot divas zelta medaļas 2019. gadā, vienu 2022. gadā un trīs zelta medaļas trīs startos 2023. gada Pasaules čempionātā Budapeštā. Iepriekšējais sprinteris, kam bija izdevies uzvarēt visās trīs īsā sprinta distancēs Pasaules čempionātā bija Useins Bolts, kurš to paveica 2015. gada čempionātā. N. Lailsa personiskais rekords 200 metru distancē, ko viņš uzstādīja 2022. gada Pasaules čempionātā (19,31 sekunde), laboja Maiklam Džonsonam piederošo ASV rekordu, un ar šo rezultātu visu laiku ātrāko skrējēju rangā viņš atpaliek tikai no Jamaikas sprinteriem Useina Bolta un Johana Bleika.