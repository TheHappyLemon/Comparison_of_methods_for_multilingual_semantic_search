"Bads" (norvēģu: Sult) ir norvēģu rakstnieka Knuta Hamsuna pirmais romāns, kas tika publicēts 1890. gadā. Romāns, kurā Hamsuns iekļāva autobiogrāfiskās detaļas no laika, kad viņš dzīvoja trūkumā, atnesa autoram atzinību Eiropā un pasaulē. Tas tiek uzskatīts par vienu no pirmajiem modernisma romāniem. Latviešu valodā darbu tulkoja E. Jansons un Antons Austriņš (1905), Kārlis Skalbe (1913), E. Bērziņš, kā arī Elija Kliene (1976). Romāns stāsta par Kristiānijā mītošu rakstnieku, kurš nemitīgi cīnās ar naudas grūtībām, kas liek tam badoties un dzīvot nabadzībā, tomēr galvenais varonis atsakās no jebkuras palīdzības. Bads un nabadzība ir galvenā varoņa visu domu pamatā. Absolūts izmisums mijas ar traģikomiskām ainām.