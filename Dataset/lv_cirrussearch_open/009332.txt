Žans Belivo (franču: Jean Arthur "Le Gros Bill" Béliveau; dzimis 1931. gada 31. augustā Truārivjērā, Kvebekas provincē, Kanādā, miris 2014. gada 2. decembrī) bija kanādiešu hokejists, spēlējis centra uzbrucēja pozīcijā. Visu karjeru aizvadījis NHL kluba Monreālas "Canadiens" sastāvā. Kā spēlētājs viņš izcīnīja 10 Stenlija kausus, taču kā komandas administrācijas darbinieks ir izcīnījis vēl 7 Stenlija kausus (1973, 1976, 1977, 1978, 1979, 1986, 1993). Ar 17 izcīnītajiem Stenlija kausiem viņš ir visvairāk tos izcīnījušais cilvēks. Ž. Belivo piedalījās 14 NHL Visu zvaigžņu spēlēs, sešas reizes tika iekļauts līgas simboliskajā pirmajā izlasē, vēl četras reizes — otrajā izlasē. Kopā ar Saku Koivu viņam pieder rekords kā visilgāk kapteiņa postenī bijušais kapteinis "Canadiens" kluba vēsturē. Viņš ir viens no kluba visu laiku rezultatīvākajiem spēlētājiem. 1956. gadā Ž. Belivo saņēma Ārta Rosa balvu, 2009. gadā viņš kļuva par otro NHL mūža ieguldījuma balvas saņēmēju. 1998. gadā spēlētājs ierindojās 7. vietā The Hockey News veidotajā 100 visu laiku izcilāko hokejistu sarakstā. 1972. gadā viņš tika uzņemts Hokeja slavas zālē.