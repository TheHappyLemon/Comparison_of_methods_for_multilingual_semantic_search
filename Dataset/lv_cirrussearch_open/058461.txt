"Dzīvības koks" (angļu: The Tree of Life) ir 2011. gada ASV eksperimentāla drāma, kuras režisors un scenārija autors ir Terenss Maliks. Filmā galvenās lomas atveido Breds Pits, Šons Penns un Džesika Česteina. Filma stāsta par pusmūža vīrieša bērnības atmiņām par savu ģimeni, kas dzīvoja 50. gadu Teksasā, kā arī par viņa centieniem meklēt atbildes par dzīves jēgu. Pēc vairāku gadu izstrādes un plānoto 2009. un 2010. gada izlaišanas datumu nokavēšanas, "Dzīvības koks" sacentās 2011. gada Kannu kinofestivālā, kur tā ieguva Zelta palmas zaru. Metacritic "Dzīvības koku" atzina par labāko 2011. gada filmu. Filma tika iekļauta 2012. gada Sight & Sound kritiķu aptaujas 250 labāko filmu sarakstā. BBC filmu iekļāva savu labāko amerikāņu filmu sarakstā. Vēlāk BBC kritiķu vērtējumā to atzina par septīto labāko filmu kopš 2000. gada. 2019. gada decembrī Associated Press "Dzīvības koku" atzina par labāko desmitgades filmu. "Dzīvības koks" saņēma trīs Amerikas Kinoakadēmijas balvas nominācijas: labākā filma, labākais režisors un labākais operatora darbs.