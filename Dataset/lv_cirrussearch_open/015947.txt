Kudirkas Naumieste (lietuviešu: Kudirkos Naumiestis) ir Lietuvas pilsēta pie Širvintas upes ietekas Šešupē uz dienvidrietumiem no Šaķiem pie Krievijas robežas. Rakstos pirmoreiz minēta 1561. gadā kā Doliebaiču ciems. 1639. gadā Polijas karaliene Austrijas Cecīlija Renāte pārdēvēja pilsētu sava vīra Vladislava IV vārdā par Vladislavovu. 1643. gadā Vladislavovai tika piešķirtas pilsētas tiesības. Tomēr nosaukums neieviesās un pilsēta biežāk tika saukta par Neištatširvintu (vācu: Neustadt-Schirwindt) vai Naumiesti (lietuviešu: Naumiestis). 1934. gadā pilsēta tika pārdēvēta par Kudirkas Naumiesti Lietuvas himnas autora Vinca Kudirkas vārdā, kurš no 1895. līdz 1899. gadam pilsētā strādāja par ārstu, šeit mira un ir apglabāts. Uz ziemeļaustrumiem no pilsētas, Būbleļu ciemā dzimis ilggadējais (no 1940. līdz 1974. gadam) Lietuvas PSR vadītājs Antans Sņečkus (Antanas Sniečkus, 1903—1974).