Atbilstoši portugāļu personvārdu došanas paražām šī cilvēka pirmais jeb mātes uzvārds ir Gama, bet otrais jeb tēva uzvārds — Oliveira. Žozē Robertu Gama de Oliveira (portugāļu: José Roberto Gama de Oliveira), plašāk zināms kā Bebetu (Bebeto, dzimis 1964. gada 16. februārī), ir bijušais Brazīlijas futbolists, kas spēlēja uzbrucēja pozīcijā. No 1985. līdz 1998. gadam spēlēja Brazīlijas futbola izlasē, kur 75 spēlēs ir guvis 39 vārtus. Brazīlijas izlases sastāvā ir ieguvis FIFA Pasaules kausu 1994. gadā. 1998. gada FIFA Pasaules kausa finālā Brazīlija ar Bebetu zaudēja Francijas futbola izlasei. 1989. gadā tika atzīts par Dienvidamerikas gada futbolistu (šo balvu var iegūt tikai tie futbolisti, kas attiecīgajā gadā spēlē kādā Dienvidamerikas futbola klubā). 1992. gadā bija Brazīlijas čempionāta rezultatīvākais spēlētājs, 1993. gadā, spēlējot Akoruņas "Deportivo" komandā, bija Spānijas čempionāta rezultatīvais futbolists.