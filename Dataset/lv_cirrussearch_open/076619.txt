Šis raksts ir par 1943. gadā dzimušu F1 pilotu. Par citām jēdziena Fitipaldi nozīmēm skatīt nozīmju atdalīšanas lapu. Vilsons Fitipaldi, jaunākais (portugāļu: Wilson Fittipaldi Júnior; dzimis 1943. gada 25. decembrī, Sanpaulu, Brazīlijā; miris 2024. gada 23. februārī) bija brazīliešu sacīkšu pilots un Fittipaldi Automotive Formula 1 komandas īpašnieks. Savā pilota karjerā Fitipaldi piedalījās 38 Formula 1 sacīkstēs. Vilsons ir divkārtējā Formula 1 čempiona Emersona vecākais brālis un cita slavena sacīkšu pilota, Kristiana Fitipaldi, tēvs. Vilsons sāka braukt ar kartingiem 1960. gados. 1966. gadā Fitipaldi devās uz Eiropu, lai uzsāktu Formula 3 karjeru, tomēr tā bija ne pārāk veiksmīga un drīz viņš atgriezās dzimtenē. Pēc Emersona panākumiem Formula 2 Vilsons atgriezās Lielbritānijā. Panākumi Lielbritānijas F3 ļāva 1971. gadā viņam debitēt Eiropas F2 čempionātā. 1972. gadā Fitipaldi debitēja Formula 1 čempionātā Brabham komandā un maksāja par vietu šajā komandā. Ārpusčempionāta sacīkstē, Brazīlijas Grand Prix togad, Fitipaldi ieguva 3. vietu, tomēr čempionātā viņš ne reizi neguva tik labus rezultātus. Savā debijas sezonā Vilsons Fitipaldi neguva ne punktu, savukārt viņa brālis Emersons kļuva par pasaules čempionu. Nākamajā sezonā Vilsons guva 3 punktus, tomēr ar to bija par maz, lai viņš paliktu Brabham komandā. 1974. gadā Vilsons nepiedalījās, jo vēlējās izveidot Brazīlijas Formula 1 komandu un tam vajadzēja laiku. Fittipaldi Automotive debitēja sacīkstēs 1975. gadā un Vilsons bija vienīgais komandas pilots. Fitipaldi izdevās finišēt tikai sešas reizes. Nākamajā sezonā komandā ieradās Emersons un Vilsons kļuva par komandas vadītāju, atsakoties no iespējas braukt. Karjeras laikā iegūtie trīs punkti padarīja Vilsonu Fitipaldi par veiksmīgāko pasaules čempiona brāli F1 līdz Ralfa Šūmahera debijai 1997. gadā. Pēc tam, kad Kristians Fitipaldi guva pirmos punktus 1992. gada Japānas Grand Prix, Fitipaldi kļuva par pirmo tēva un dēla duetu, kas abi guvuši punktus F1. Kopš tā laika viņiem ir sekojuši Greiems un Deimons Hilli, Žils un Žaks Vilnēvi, Keke un Niko Rosbergi, Satoru un Kadzuki Nakadžimas, kā arī Nelsons un Nelsinju Pikē.