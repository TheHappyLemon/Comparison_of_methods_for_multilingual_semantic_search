Viliss Rīds (angļu: Willis Reed, Jr.; dzimis 1942. gada 25. jūnijā Hiko, Luiziānas štatā, ASV, miris 2023. gada 21. martā) bija amerikāņu basketbolists un basketbola treneris, spēlējis uzbrucēja un centra pozīcijās, bijis ASV izlases dalībnieks. Visu profesionāļa karjeru viņš aizvadīja Ņujorkas "Knicks" kluba sastāvā (1964–1974). 1982. gadā V. Rīds tika uzņemts basketbola slavas zālē. 1996. gadā viņš tika nosaukts par vienu no 50 izcilākajiem NBA spēlētājiem. Karjeras laikā divas reizes izcīnīja NBA čempiontitulu (1970, 1973), abas reizes tika atzīts par finālsērijas vērtīgāko spēlētāju, 1970. gadā tika atzīts par sezonas vērtīgāko spēlētāju, piedalījās septiņās Visu zvaigžņu spēlēs, debijas sezonā tika atzīts par sezonas labāko debitantu. Pēc basketbolista karjeras beigām darbojās Ņujorkas "Knicks" kluba sistēmā kā galvenais treneris, kā arī ģenerālmenedžeris Ņūdžersijas "Nets" klubā. Sākot ar 2021.–2022. gada NBA sezonu, NBA Dienvidrietumu divīzijas čempions saņem Vilisa Rīda trofeju.