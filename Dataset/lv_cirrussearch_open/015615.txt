Šolems Aleihems (jidišā: שלום־עליכם, īstajā vārdā Šlomo Rabinovičs; dzimis 1859. gada 18. februārī, miris 1916. gada 13. maijā) bija ebreju rakstnieks un dramaturgs, rakstījis galvenokārt jidišā. Šolema Aleihema darbu tēmas saistās ar Austrumeiropas ebreju sadzīvi. Dzimis bagāta hasīdu tirgotāja ģimenē Perejaslavā, Poltavas guberņā (mūsdienu Ukrainas teritorija). Bērnību pavadīja Voronko štetlā (pilsētiņa ar lielu ebreju iedzīvotāju skaitu). Tomēr vēlāk tēvs bankrotēja, un Šlomo nācās bērnību pavadīt spiedīgos apstākļos. Iesākumā rakstīdams arī krieviski un ivrītā, no 1883. gada rakstīja tikai jidišā, kas tolaik tika uzskatīta par zema prestiža dialektu. Aktīvi piedalījās jidiša izdevumu darbā. Pēc 1905. gada Šolems Aleihems pārcēlās uz Ņujorku, kur 1916. gadā mira. Rakstīšanas stila dēļ Šolems Aleihems dažkārt ticis saukts par "ebreju Marku Tvenu". Pats Marks Tvens uz to reaģēja sacīdams, - "pasakiet viņam, ka es esmu "amerikāņu Šolems Aleihems"". Pēc Šolema Aleihema darbu motīviem radīta Brodveja mūzikls "Vijolnieks uz jumta" (Fiddler on the Roof, 1964). Šolems Aleihems ļoti baidījās no skaitļa 13, tāpēc viņa darbos pēc 12. lapaspuses seko 12a, bet uz viņa kapa pieminekļa rakstīts, ka viņš miris 12a. martā. 1966. gadā latviski tulkojumā no krievu valodas izdots Šolema Aleihema romāns "Klejojošās zvaigznes" (Blonzhende Stern).