Hanss Florians Cimmers (vācu: Hans Florian Zimmer; dzimis 1957. gada 12. septembrī) ir vācu komponists, filmu oriģinālmūzikas autors un mūzikas producents. Viņš ir komponējis mūziku vairāk nekā 160 filmām, tai skaitā "Karalis Lauva" (1994), "Gladiators" (2000), "Neiespējamā misija 2" (2000), "Betmens: Sākums (2005), "Da Vinči kods (2006), "Karību jūras pirāti: Miroņa lāde" (2006), "Karību jūras pirāti: Pasaules malā" (2007), "Simpsonu filma" (2007), "Tumšais bruņinieks" (2008), "Eņģeļi un dēmoni"(2009), "Pirmsākums" (2010), "Karību jūras pirāti: Svešajos krastos" (2011), "Tumšais bruņinieks atgriežas" (2012), "Tērauda vīrs" (2013), "12 gadi verdzībā" (2013), "Apbrīnojamais Zirnekļcilvēks 2" (2014), "Starp Zvaigznēm" (2014), "Inferno" (2016), "Denkerka" (2017), "Kāpa" (2021). Cimmers savas karjeras sākuma posmu pavadīja Apvienotajā Karalistē, pēc tam pārcēlās uz ASV. Viņš ir filmu producēšanas kompānijas DreamWorks mūzikas nodaļas vadītājs, kā arī viens no filmu mūzikas kompānijas Remote Control Productions dibinātājiem, kurā strādā kopā ar citiem komponistiem. Cimmera darbi izceļas ar elektroniskās mūzikas skanējuma izmantošanu tradicionālajā orķestrī. Par oriģinālmūziku filmām Cimmers 12 reizes bijis nominēts Amerikas Kinoakadēmijas balvai, divas reizes to arī saņēmis (par mūziku filmām "Karalis Lauva" un "Kāpa"). Viņš ir saņēmis arī vienu BAFTA kino balvu, trīs Zelta globusa balvas, trīs Grammy balvas, kā arī citas balvas. 2010. gadā Cimmeram piešķirta zvaigzne Holivudas Slavas alejā.