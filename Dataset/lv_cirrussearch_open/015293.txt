Havi Martiness (spāņu: Javier "Javi" Martínez Aginaga, izrunā: [ˈxaβi marˈtineθ aɣiˈnaɣa]; dzimis 1988. gada 2. septembrī) ir spāņu futbolists, spēlē aizsarga un pussarga pozīcijās, bijušais Spānijas futbola izlases dalībnieks. Kopš 2021. gada Martiness pārstāv Kataras klubu Qatar SC. Profesionāļa karjeru sācis Spānijas La Liga klubā Bilbao "Athletic" 2006.—2007. gada sezonā. Kluba sastāvā 2011.—2012. gada sezonā sasniedza Eiropas līgas finālu, divas reizes bija Spānijas Karaļa kausa finālists, kā arī vienu reizi sasniedza Spānijas Superkausa finālu. 2012. gada vasarā pārgāja uz Vācijas Bundeslīgas klubu Minhenes "Bayern". "Bayern" komandas sastāvā Martiness deviņas reizes uzvarēja Bundeslīgā, piecas reizes ieguvis Vācijas kausu, kā arī divas reizes uzvarējis UEFA Čempionu līgā. 2021. gada vasarā Martiness pameta "Bayer", lai pievienotos Kataras klubam Qatar SC. Spānijas izlases sastāvā izcīnījis uzvaru 2010. gada Pasaules kausā un 2012. gada Eiropas čempionātā.