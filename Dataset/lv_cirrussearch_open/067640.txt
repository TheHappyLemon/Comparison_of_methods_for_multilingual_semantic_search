Zvartnocas katedrāle (armēņu: Զվարթնոց) ir 7. gadsimtā celta Armēņu apustuliskās baznīcas baznīcas drupas, kas atrodas Armēnijas pilsētas Vagaršapatas pievārtē. 2000. gadā Zvartnocas katedrāle kopā ar citām reliģiskajām celtnēm tika iekļauta UNESCO Pasaules mantojuma objektā "Ečmiadzinas katedrāle un baznīcas, kā arī Zvartnocas arheoloģiskā vieta". Baznīca, kurai ir Armēnijā neparasts apaļš plānojums, celta katolikosa Nersesa III Celtnieka laikā. Tā uzcelta vietā, kur satikušies Armēnijas karalis Trdats III (ap 250 – ap 330) un kristietības ieviesējs Armēnijā Grigorijs Apgaismotājs (ap 257 – ap 328). Katedrāle esot konsekrēta 652. gadā. Baznīca atradās drupās jau 11. gadsimtā, visticamāk tā sabrukusi zemestrīces rezultātā.