Lindstrēma pussala (angļu: Lindstrom Peninsula) ir ap 40 km gara un no 12 līdz 20 km plata pussala Kanādas ziemeļos. Administratīvi ietilpst Nunavutas teritorijas Kikiktālukas reģionā. Izvietojusies Elsmīra salas dienvidos pie Džonsa šauruma starp Grisfjordu austrumos un Hārborfjordu rietumos. Izstiepta ziemeļu—dienvidu virzienā. Reljefs paugurains, ainavā valda arktiskais tuksnesis. 1953. gada vasarā Augstās Arktikas pārcelšanās kampaņas ietvaros pussalas piekrastē tika nometinātas vairākas inuitu ģimenes, izveidojot pirmo pastāvīgo apdzīvoto vietu salā kopš Mazā ledus laikmeta sākuma 16. gadsimtā, kad inuiti salu pameta. 1961. gadā inuiti tika pārvietoti uz jauno ciematu Grisfjordu fjorda austrumu krastā.