Lībiešu karogs (lībiešu: līvõd plagā) ir lībiešu tautas simbols. Zilā krāsa simbolizē jūru, baltā krāsa simbolizē jūrmalas smiltis, bet zaļā krāsa simbolizē mežu. Karogs iesvētīts un pirmoreiz uzvilkts mastā 1923. gada 18. novembrī Irbes mācītājmuižā (Mazirbē). Šo dienu lībieši atzīmē kā Karoga dienu. Par godu karoga iesvētīšanai, līiešu dzejnieks un kultūras darbinieks Kārlis Stalte sacerēja skaņdarbu "Karoga dziesma" (Plagā loul) ar F. Mihlhauzena mūziku. Oficiāli karogs atjaunots 1988. gada 26. novembrī, Līvu kultūras savienības atjaunošanas dienā. Tomēr jau 1969. gadā Igauņu dziesmu svētku simtgadē grupa lībiešu piedalījās ar savas tautas karogu. Līvu savienība kā savu oficiālo simbolu izmanto arī emblēmu lībiešu karoga krāsās.