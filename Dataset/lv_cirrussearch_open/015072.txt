Mešheda (persiešu: مشهد; Mashhad) ir pilsēta Irānas ziemeļaustrumos netālu no Turkmenistānas. Otrā lielākā pilsēta Irānā. Horasānas vēsturiskā galvaspilsēta. Razavi Horasānas ostana centrs. Tā atrodas pie Kašafas upes starp divām kalnu grēdām. Viena no svētākajām šiītu pilsētām, jo šeit atrodas astotā šiītu imāma Ali al Ridas kaps. Pilsētā katru gadu ierodas ap 20 miljoni svētceļnieku. Mākslas un gan laicīgās, gan reliģiskās izglītības centrs. Slavena ar savu 1457. gadā dibināto bibliotēku - vienu no vecākajām un slavenākajām islāma pasaulē.