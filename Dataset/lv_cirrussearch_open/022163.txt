Lēdija Džudita Olīvija "Džūdija" Denča (angļu: Judith Olivia "Judi" Dench; dzimusi 1934. gada 9. decembrī) ir angļu aktrise, dziedātāja un autore. Lielāko daļu karjeras spēlējusi teātrī, darbojusies Karaliskajā Nacionālajā teātrī, Royal Shakespeare Company, tāpat spēlējusi televīzijā un kino. Septiņas reizes nominēta Amerikas Kinoakadēmijas balvai, no kurām vienu reizi balvu saņēmusi — par lomu filmā "Iemīlējies Šekspīrs" (1998) kā labākā otrā plāna aktrise. Pārējās nominācijas par lomām filmās "Misis Brauna" (Mrs Brown, 1997), "Šokolāde" (2000), "Airisa" (Iris, 2001), "Piedāvā Hendersones kundze" (Mrs Henderson Presents, 2005), "Piezīmes par kādu skandālu" (2006), "Filomena" (Philomena, 2013). Denča saņēmusi 11 BAFTA kino balvas, septiņas Lorensa Olivjē balvas, divas Zelta globusa balvas. 1988. gadā Denča saņēma Britu impērijas ordeni, iegūstot lēdijas titulu (Britu impērijas Goda dāmas titulu). 2008. gadā Denča saņēma Eiropas Kino balvu par mūža ieguldījumu. Denča filmējusies vairākās Džeimsa Bonda filmās, attēlojot Britu Slepenā izlūkošanas dienesta vadītājas M lomu. Pirmo reizi M lomā Denča parādījās filmā "Zeltacs" (1995). Pēc tam sekoja filmas "Rītdiena nemirst" (Tomorrow Never Dies, 1997), "Ar pasauli nepietiek" (The World Is Not Enough, 1999), "Mirsti citu dienu" (2002), "Kazino Royale" (2006), "Mierinājuma kvants" (2008) un "Operācija "Skyfall"" (2012).