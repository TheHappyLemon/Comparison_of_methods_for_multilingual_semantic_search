Lora Elizabete Metkalfa (angļu: Laura Elizabeth Metcalf, dzimusi 1955. gada 16. jūnijā) ir amerikāņu aktrise. Saņēmusi vairākus aktiermeistarības apbalvojumus un nominācijas, viņa ir ieguvusi trīs Primetime Emmy balvas, divas Tony balvas, kā arī tikusi nominēta Zelta globusa balvai un Amerikas Kinoakadēmijas balvai. Metkalfa savu karjeru uzsāka teātra kompānijā Steppenwolf un regulāri strādājot Čikāgas teātros. No 1988. līdz 1997. gadam un 2018. gadā Metkalfa atveidoja Džekijas Herisas lomu kanāla ABC situāciju komēdijā Roseanne, par ko saņēma trīs Primetime Emmy balvas kā labākā aktrise otrā plāna lomā komēdijseriālā (1992—1994). Tāpat viņa divas reizes tika nominēta Zelta globusa balvai. Kopā desmit reizes nominētā Emmy balvai Metkalfa ir piedalījusies tādos televīzijas projektos kā "Trešā planēta no Saules" (3rd Rock from the Sun), The Norm Show, Frasier, "Bīstamās mājsaimnieces" un "Lielā sprādziena teorija". No 2013. līdz 2015. gadam viņa atveidoja galveno lomu HBO komēdijseriālā Getting On, par ko saņēma pozitīvas kritiķu atsauksmes un nomināciju Primetime Emmy balvai. Par teātra lomām un darbu Brodvejā, Metkalfa saņēmusi piecas Tony balvas nominācijas un ieguvusi divas balvas: kā 2017. gada labākā aktrise galvenajā lomā par tēlojumu lugā A Doll's House, Part 2 un kā 2018. gada labākā aktrise otrā plāna lomā par tēlojumu Edvarda Olbija lugā Three Tall Women. 2012. gadā Londonas Apollo teātrī viņa atveidoja Mērijas Tairones lomu Jūdžīna O'Nīla lugā Long Day's Journey into Night. Vēl viņa ir saņēmusi Teātra pasaules balvu un divas Obie balvas par darbu Ofbrodvejā. Metkalfa ir filmējusies vairākās filmās, tajā skaitā "Izmisīgi meklējot Sūzenu" (Desperately Seeking Susan, 1985), "Tēvocis Baks" (Uncle Buck, 1989), Internal Affairs (1990), Pacific Heights (1990), "Kenedija slepkavām pa pēdām" (1991), A Dangerous Woman (1993), "Atvadas no Lasvegasas" (Leaving Las Vegas, 1995), Dear God (1996), "Kliedziens 2" (1997) un "Iepazīstieties, Robinsoni!" (2007). Vēl viņa ir ieskaņojusi Deivisas kundzi filmu sērijā "Rotaļlietu stāsts". 2017. gadā Metkalfa saņēma pozitīvas kritiķu atsauksmes par lomu Gretas Gērvikas filmā "Lady Bird: Laiks lidot", par ko tika nominēta Amerikas Kinoakadēmijas balvai kategorijā "Labākā aktrise otrā plāna lomā", kā arī Zelta globusa balvai, Ekrāna aktieru ģildes balvai un BAFTA kino balvai līdzvērtīgās kategorijās.