Taika Vaititi (angļu: Taika Waititi; dzimis 1975. gada 16. augustā), dzimis kā Taika Deivids Koens (Taika David Cohen), ir Jaunzēlandes kinorežisors, kinoproducents, scenārists, aktieris un komiķis. Vaititi savā karjerā ir ieguvis Amerikas Kinoakadēmijas balvu, BAFTA kino balvu, Grammy balvu un saņēmis divas Emmy balvas nominācijas. Viņa filmas Boy (2010) un "Mežakuilis un ūdenskrese" (Hunt for the Wilderpeople, 2016) ir bijušas Jaunzēlandes ienesīgākās filmas. Par īsfilmu Two Cars, One Night (2003) Vaititi saņēma Amerikas Kinoakadēmijas balvas nomināciju kategorijā Labākā īsfilma. 2014. režisējis šausmu komēdiju "Kas notiek krēslā", kas vēlāk tika pārvērsta seriālā. Vēlāk veidojis supervaroņu filmu "Tors: Ragnarjoks" (2017) un melno komēdiju "Trusis Džodžo" (2019), kur viņš arī attēloja Ādolfa Hitlera lomu. "Trusis Džodžo" saņēma sešas Kinoakadēmijas balvas nominācijas, no kurām Vaititi ieguva balvu kategorijā Labākais adaptētais scenārijs. Vaititi saņēma arī Grammy balvu par filmas skaņu celiņu.