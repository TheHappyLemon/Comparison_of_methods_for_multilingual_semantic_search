Kadaga (agrāk Ādaži-2) ir ciems Ādažu novada Ādažu pagastā. Izvietojies Gaujas labajā krastā 3 km no novada un pagasta centra Ādažiem un 25 km no Rīgas centra. Apdzīvotā vieta izveidojusies pēckara gados kā Padomju armijas kara pilsētiņa pie Ādažu poligona. Mūsdienās sastāv no vairākiem ciematiem: Kadagas centrs ar Nacionālo bruņoto spēku mācību centru un daudzdzīvokļu māju apbūvi, Saulespļava — projektējamais ciemats starp Utupurvu un Krūmiņupi, Ķurzuļi — projektējamais ciemats pie Gaujas attekas rietumos no Kadagas centra, Cits Mežaparks — projektējamais ciemats pie Upmalu ceļa, Upmalas — vasarnīcu ciems starp Kadagas ezeru un Gauju.