Audeša (maltiešu: Għawdex) jeb Goco (angļu: Gozo) ir Maltas arhipelāga sala Vidusjūrā. Sala ir daļa no Maltas Republikas. Pēc pašas Maltas salas tā ir otra lielākā sala arhipelāgā. 2017. gada martā salas iedzīvotāju skaits bija 32 723 (no Maltas iedzīvotāju kopskaita 475 000). Sala ir bagāta ar vēsturiskām vietām, piemēram, Džgantijas tempļiem, kas kopā ar citiem Maltas megalītiskajiem tempļiem ir vienas no pasaules vecākajām patstāvīgajiem būvēm. Salai piemīt lauku ainava un tā ir mazāk attīstīta nekā Maltas sala. Audeša ir pazīstama ar gleznainajiem pakalniem, kas attēloti tās ģerbonī. Līdz tā sabrukšanai 2017. gada 8. martā, ievērojamākais ģeoloģiskais veidojums bija Azūra logs. Salā ir arī citi ievērojami ģeoloģiskie veidojumi kā iekšējā jūra un Wied il-Mielaħ logs. Salā ir daudz pludmaļu un arī piejūras kūrortu, kurus iecienījuši gan vietējie iedzīvotāji, gan tūristi, no kuriem populārākie ir Marsalforna un Šlendi. Audeša tiek uzskatīta par vienu no galvenajiem niršanas galamērķiem Vidusjūrā un ūdens sporta centru.