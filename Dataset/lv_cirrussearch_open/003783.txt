Frederiks Filipss Brukss jaunākais (Frederick Phillips Brooks, Jr.; dzimis 1931. gada 19. aprīlī, miris 2022. gada 17. novembrī) bija ASV programmatūras inženieris un datorzinātnieks. Pazīstams kā OS/360 izveides vadītājs un grāmatas "Mītiskais cilvēkmēnesis" autors. Brukss saņēmis daudzas balvas, tai skaitā Tjūringa balvu 1999. gadā. Brukss 1953. absolvēja Djūka Universitāti. 1956. gadā Hārvarda Universitātē ieguva filozofijas doktora grādu lietišķajā matemātikā (datorzinātnē). 1956. gadā Freds Brukss sāka strādāt IBM, kur nodarbojās ar arhitektūras projektēšanu superdatoriem Stretch un Harvest. Vēlāk viņš bija datoru saimes IBM System/360 un programmatūras OS/360 izstrādes vadītājs. Šajā laikā viņš formulēja terminu "datorarhitektūra". IBM programmēšanas projektos pieredzētā ietekmē viņš uzrakstīja grāmatu "Mītiskais cilvēkmēnesis" (The Mythical Man-Month). Grāmatas galvenā ideja "ja programmēšanas projekta beigu posmā piesaista papildu cilvēkus, tas aizkavējas" zināma kā Bruksa likums. 1964. gadā Brukss atstāja IBM un Ziemeļkarolīnas Universitātē Čapelhilā dibināja datorzinātņu departamentu, kuru vadīja 20 gadus.