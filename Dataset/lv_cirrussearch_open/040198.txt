Karless Pudždemons (katalāņu: Carles Puigdemont i Casamajó, izrunā: [ˈkarɫəs pudʒdəˈmon i kazəməˈʒo]; dzimis 1962. gada 29. decembrī) ir katalāņu žurnālists un politiķis, Katalonijas autonomā apgabala valdības vadītājs (2016-2017). Dzimis 1962. gadā Amerā Žironas provincē. Pēc studijām Žironas universitātē strādāja par žurnālistu, 2006. gadā tika ievēlēts Katalonijas parlamentā, 2011. gadā par Žironas mēru, 2016. gada 10. janvārī par Katalonijas autonomā apgabala valdības vadītāju. Atcelts no amata pēc tam, kad 2017. gada 27. oktobrī Katalonijas parlaments pasludināja Katalonijas Republikas neatkarību. Viņš paziņoja, ka Katalonijas valdības atcelšana, pamatojoties uz Spānijas konstitūcijas 155. pantu, ir nelikumīga, un aicināja katalāņus izrādīt pacietību un ticību nākotnei. 2017. gada oktobrī K. Pudždemons pameta Kataloniju un devās uz Beļģiju, kopš tā laika uzturas emigrācijā.