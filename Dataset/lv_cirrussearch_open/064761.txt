Tomass "Toms" Skots (angļu: Tom Scott) ir britu YouTube personība un tīmekļa izstrādātājs. Vislabāk pazīstams ar dažādas tematikas (tai skaitā par vēsturi, ģeogrāfiju, zinātni, tehnoloģijām, valodniecību) izglītojošajiem video YouTube kanālā, kura sekotāju skaits 2022. gada decembrī sasniedza 5,6 miljonus un kopumā video skatīti 1,4 miljardu reižu. Uztur arī vairākus citus kanālus, tāpat bijis viesis vairākos kanālos, tai skaitā Computerphile skaidrojis dažādus IT pamatjēdzienus. Zaudējis derībās, Skots kandidēja 2010. gada Lielbritānijas parlamenta vēlēšanās, kur ieguva kopumā 84 balsis. 2014. gadā kopā ar savu draugu Metu Greju (piedalās dažādos Toma Skota YouTube kanālos) izveidoja Emojili sociālo tīklu, kurā vienīgais saziņas veids bija ar emodži palīdzību; projekts tika izbeigts 2015. gadā tā darbības izmaksu dēļ. Ir Parliament WikiEdits Twitter konta autors (bots, kas tvīto par katru Vikipēdijas labojumu, kas izdarīts no Lielbritānijas parlamenta IP adresēm).