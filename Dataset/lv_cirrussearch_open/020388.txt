Kapibaru apakšdzimta (Hydrochoerinae) ir jūrascūciņu dzimtas (Caviidae) apakšdzimta, kas apvieno 4 mūsdienās dzīvojošas sugas 2 ģintīs un vairākas izmirušas ģintis. Līdz 2005. gadam kapibaras un to izmirušie radinieki tika klasificēti atsevišķā kapibaru dzimtā. Pēdējo gadu ģenētiskie pētījumi ir ieviesuši izmaiņas mūsdienu sistemātikā un minētā taksonomiskā vienība ir likvidēta. DNS pētījumos atklājās, ka moko (Kerodon) sugas ir tuvu radniecīgas kapibarām un kapibaras tika iekļautas jūrascūciņu dzimtā, izdalot tās kopā ar moko atsevišķā apakšdzimtā. Dažādos informācijas avotos, paleontoloģijas klasifikāciju ieskaitot, joprojām var redzēt likvidētās kapibaras dzimtas (Hydrochoeridae) pielietojumu. Paleontoloģijas avotiem šobrīd ir raksturīgi, ka izmirušās ģintis tiek norādītas piederīgas kapibaru dzimtai, bet mūsdienās dzīvojošās ģintis kapibaru apakšdzimtai. Arī izmirušo ģinšu skaits pēdējos gados ir samazināts līdz ar atklājumu, ka kapibarām dzerokļiem var būt plaša formas dažādība, kas mainās pat viena indivīda dzīves laikā.