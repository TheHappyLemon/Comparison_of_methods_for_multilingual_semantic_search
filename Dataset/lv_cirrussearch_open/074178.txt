Šis raksts ir par bioķīmiķi. Par citām jēdziena Blohs nozīmēm skatīt nozīmju atdalīšanas lapu. Konrāds Emīls Blohs (Konrad Emil Bloch; dzimis 1912. gada 21. janvārī, miris 2000. gada 15. oktobrī) bija Vācijā (mūsdienās Polijā) dzimis ebreju izcelsmes ASV bioķīmiķis. 1964. gadā kopā ar Feodoru Līnenu ieguva Nobela prēmiju fizioloģijā vai medicīnā par holesterīna un taukslābju procesu izpēti organismā. Studēja Minhenes Tehniskajā augstskolā. Pēc nacistu nākšanas pie varas, emigrēja uz Davosu Šveicē, bet 1936. gadā — uz ASV. 1938. gadā ieguva bioķīmijas doktora grādu Kolumbijas Universitātē. No 1939. līdz 1946. gadam — pasniedzējs Kolumbijas Universitātē, vēlāk Čikāgas Universitātē, bet no 1954. gada līdz aiziešanai pensijā 1982. gadā — profesors Hārvarda Universitātē.