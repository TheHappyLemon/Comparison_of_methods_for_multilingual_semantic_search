Vilksa (angļu: Wilkes Station) bija ASV un Austrālijas vissezonas polārstacija Austrumantarktīdā. Izvietota Bada krasta rietumu daļā Vinsēnas līča krastā. Staciju izveidoja amerikāņi Starptautiskā ģeofizikas gada programmas ietvaros. Pēc SĢG programmas beigām 1959. gada 7. februārī to pārņēma austrālieši, bet līdz pat 1961. gadam tajā darbojās kopēja amerikāņu un austrāliešu komanda. Staciju 1957. gada sākumā 16 dienu laikā izveidoja 100 cilvēku liela komanda un oficiāli tā tika atklāta 29. janvārī. Pirmajā gadā tajā pārziemoja 24 cilvēku komanda. Jau pirmajos gados noskaidrojās, ka vieta stacijai izvēlēta neveiksmīgi un tā tiek intensīvi aizputināta. 1964. gadā izcēlās ugunsgrēks, kas izpostīja daļu stacijas infrastruktūras. Tajā pašā gadā tika uzsākta jaunās Keisi stacijas būve Ņūkomba līča pretējā krastā 2,5 km uz dienvidiem. Stacija tika slēgta 1969. gadā pēc jaunās stacijas nodošanas ekspluatācijā. Mūsdienās stacija lielākoties atrodas zem sniega un ledus, kas nokūst tikai siltās vasarās apmēram reizi piecos gados. Vilksas stacijai ir piešķirts aizsargājama vēstures pieminekļa statuss. Stacijā tika veikta plaša izpētes programma dažādās jomās. Glacioloģijas programmas īstenošanai 80 km no Vilksas uz Lo ledus kupola tika ierīkota vasaras stacija S2 (Site-2), kas darbojās no 1957. līdz 1966. gadam.