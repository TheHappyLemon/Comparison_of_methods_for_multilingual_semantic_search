2018.—2019. gada Nacionālās basketbola asociācijas sezona bija 73. NBA sezona. 2018. gada NBA drafts notika 2018. gada 21. jūnijā Barclays Center Bruklinā, Ņujorkā. Ar pirmo numuru Fīniksas "Suns" izraudzījās Deandrē Eitonu. 2019. gada NBA Visu zvaigžņu spēle notika Spectrum Center arēnā Šarlotā, Ziemeļkarolīnā, 2019. gada 17. februārī. NBA izslēgšanas spēles sākās 2019. gada 13. aprīlī un finālsērija beidzās 13. jūnijā ar Toronto "Raptors" uzvaru pār iepriekšējās sezonas čempioniem Goldensteitas "Warriors". Šī bija pirmā uzvara "Raptors" vēsturē un pirmā Kanādas komandas uzvara NBA čempionātā. 2018.—2019. gada NBA sezona kļuva par pirmo kopš 2010. gada, kad NBA finālsērijā nespēlēja Lebrona Džeimsa pārstāvētā komanda. Šī bija pēdējā sezona Dirka Novicka, Tonija Pārkera un Dveina Veida NBA karjerā. 2018. gada NBA draftā ar kopējo 40. numuru tika draftēts Latvijas basketbolists Rodions Kurucs, kurš vasarā noslēdza līgumu ar viņu draftējušo klubu Bruklinas "Nets". Tādējādi 2018.—2019. gada NBA sezona kļuva par pirmo, kad trīs Latvijas basketbolisti sāka sezonu NBA komandu sastāvā: Kristaps Porziņģis (sezonas laikā ārstējās pēc smagas traumas un nepiedalījās nevienā spēlē, tās laikā tika aizmainīts no Ņujorkas "Knicks" uz Dalasas "Mavericks"), Dāvis Bertāns (Sanantonio "Spurs") un R. Kurucs. R. Kurucs kļuva par otro Latvijas basketbolistu, kas piedalījies Uzlecošo zvaigžņu spēlē Visu Zvaigžņu spēles nedēļas nogales ietvaros. 2019. gada 10. martā debiju Ņūorleānas "Pelicans" sastāvā NBA spēlē piedzīvoja Dairis Bertāns. Tādējādi šajā sezonā NBA komandu sastāvos bija iekļauti četri spēlētāji no Latvijas.