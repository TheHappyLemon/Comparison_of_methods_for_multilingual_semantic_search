Fransuā Trifo (franču: François Truffaut; dzimis 1932. gada 6. februārī, miris 1984. gada 21. oktobrī) bija ietekmīgs franču kino kritiķis un kinorežisors, kura karjera ilga vairāk nekā ceturtdaļgadsimtu. Trifo piedalījies vairāk nekā 25 filmu uzņemšanā, tai skaitā darbojies arī kā aktieris un scenāriju autors. Trifo ir arī viens no nozīmīgākajiem franču jaunā viļņa filmu veidotājiem. Pēc filmas "400 sitieni" panākumiem Fransuā Trifo un Ž. P. Leo sadarbība attīstījās daudzu gadu garumā — pamatā A. Duanela filmu ciklā. Ciklu turpināja filma "Nozagtie skūpsti" (Baisers volés, 1968), kas veltīta A. Duanela un Kristīnes Darbonas attiecībām (lomā — Kloda Žada). Šo abu varoņu attiecības — laulību, tās krīzi un šķiršanos — Fransuā Trifo turpināja pētīt arī filmās "Mājas pavards" (Domicile conjugal, 1970) un "Bēgošā mīlestība" (L'amour en fuite, 1979).