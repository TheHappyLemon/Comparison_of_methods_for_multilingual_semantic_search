Greenpeace (IPA: [griːnpiːs]; tulkojumā no angļu: zaļais miers) ir starptautiska nevalstiska vides aktīvistu un pacifistu organizācija. Dibināta 1971. gada 15. septembrī Kanādas pilsētā Vankūverā ar nosaukumu Don't Make a Wave Committee ar mērķi protestēt pret ASV kodoltestiem Aļaskas salā Ačitkā. Komitejas dibinātāji bija Džims un Marija Boleni (Jim Bohlen, Marie Bohlen), Irvings un Dorotija Stovi (Irving Stowe, Dorothy Stowe) un Pols Kots (Paul Cote). 1972. gadā organizācija tika pārdēvēta par Greenpeace Foundation pēc kuģa nosaukuma, ar ko tika veikts pirmais protesta brauciens 1971. gadā. Greenpeace ir starptautiska organizācija ar 28 nodaļām 45 valstīs. Galvenā mītne atrodas Nīderlandes pilsētā Amsterdamā. Organizācija darbojas no brīvprātīgiem privātpersonu ziedojumiem un principiāli nepieņem palīdzību no valstiskām struktūrām. Galvenie organizācijas mērķi ir ar sabiedrības uzmanības pievēršanas palīdzību risināt globālās ekoloģiskās problēmas.