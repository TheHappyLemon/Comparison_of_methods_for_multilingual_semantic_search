Fiziķis ir zinātnieks, kas apmācīts izprast matērijas un enerģijas mijiedarbības, kuram ir zināšanas, iemaņas un prasmes pētījumu veikšanai fizikā. Fiziķus var iedalīt pēc fizikas nozares, kurās tie ir specializējušies, piemēram, biofiziķi, kvantu fiziķi, astrofiziķi. Lai gan jau kopš senajiem laikiem daudzi zinātnieki savu darbību ir saistījuši ar fiziku, piemēram, Aristotelis, Arhimēds, tomēr viņus pieņemts saukt par filozofiem, nevis par fiziķiem, jo viņu pētījumi ietvēra plašāku jautājumu loku. Par augstāko pagodinājumu, ko piešķir fiziķiem, tiek uzskatīta Nobela prēmija fizikā, ko piešķir kopš 1901. gada.