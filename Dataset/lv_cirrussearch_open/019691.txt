Bagraškels (uiguru: باغراش كۆلى, Baghrash Köli; Bagrax Hu) vai Bostens (ķīniešu: 博斯滕湖, Bósīténg Hú) ir liels saldūdens ezers Ķīnā, lielākais ezers Siņdzjanas uiguru autonomajā reģionā. Ezeru iedala divās daļās — Lielajā un Mazajā Bagraškelā. Ezeram smilšainas pludmales, vietām attīstās rekreācijas tūrisms. Ziemeļu piekrastē līdz 4000 m augsti kalni. Bagāts ar zivīm. Ezera gultnes austrumu daļā izplūst karstie avoti, kas jūtami paaugstina ūdens temperatūru. No novembra līdz martam aizsalst. Bagraškela vecums ir ap 4000 gadu. Seno ķīniešu rakstītajos avotos (527. p.m.ē.) norādīts, ka Bagraškela vietā bijis purvains apvidus. Savukārt mūsu ēras 19. gadsimta sākumā ezers bijis ievērojami lielāks — 138 km garš. Šajā sausajā Ķīnas apvidū tik lielam ezeram ir liela nozīme — tas apgādā ar ūdeni plašus apvidus. Pārmērīgas ūdens ņemšanas dēļ ezers pēdējā laikā strauji samazinās. 100 km dienvidaustrumos no Bagraškela 1960. gada 1. aprīlī sāka darboties Ķīnas kodolieroču izmēģinājumu poligons (Lobnora poligons). Laikaposmā starp 1964. un 1996. gadu šeit notika 45 kodolsprādzieni, tai skaitā līdz 1980. gadam — virs zemes. Virszemes kodolizmēģinājumi izraisīja protestus vietējo uiguru vidū, pastiprinot centienus pēc neatkarības. Vietējie iedzīvotāji ir pārliecināti, ka viņu veselības stāvoklis kodolizmēģinājumu dēļ ir jūtami pasliktinājies.