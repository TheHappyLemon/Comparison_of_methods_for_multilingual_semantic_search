Amaja Valdemoro (spāņu: Amaya Valdemoro Madariaga, dzimusi 1976. gada 18. augustā Madridē, Spānijā) ir spāņu basketboliste, spēlē vieglās uzbrucējas pozīcijā, Spānijas sieviešu basketbola valstsvienības dalībniece, 2009./2010. gada sezonā spēlē spāņu klubā Valensijas "Ros Casares". 1998. gadā Amaja Valdemoro tika draftēta WNBA draftā ar 30. kopējo numuru, Valdemoro draftēja Hjūstonas "Comets". WNBA līgā viņa spēlēja no 1998. līdz 2000. gada sezonai, visās trīs sezonās uzvarot. Kopā ar Spānijas izlasi ir spēlējusi gan 2004. gada, gan 2008. gada Olimpiādē. 2007. gada Eiropas čempionātā viņa tika atzīta par turnīra vērtīgāko spēlētāju.