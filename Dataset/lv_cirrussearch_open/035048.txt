Franku valsts, arī zināma kā Franku Karaliste (latīņu: Regnum Francorum), vēlāk Franku impērija, bija teritorija, kurā no vēlīnā antīkā laikmeta līdz viduslaiku sākuma periodam dzīvoja un valdīja franki. Par karalistes pirmo valdnieku kļuva Hlodvigs I, kas 481. gadā kļuva par saliešu franku karali, bet 509. gadā par pirmo franku karali. Franku valsts teritorija strauji palielinājās laikā, kad franku karaļi bija Kārlis Martels, Pipins Īsais, Kārlis Lielais un Luijs Dievbijīgais. 843. gadā nomira Luijs Dievbijīgais, un valsts, saskaņā ar Verdenas līgumu, tika sadalīta trīs daļās starp viņa dēliem. Tās vietā izveidojās Rietumfranku valsts, Vidusfranku valsts un Austrumfranku valsts.