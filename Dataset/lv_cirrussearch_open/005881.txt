Luols Maikls Dengs (angļu: Luol Michael Deng; dzimis 1985. gada 16. aprīlī Vāvā, Sudānā) ir dienvidsudāniešu izcelsmes britu basketbolists, spēlē vieglā uzbrucēja pozīcijā, Lielbritānijas basketbola izlases dalībnieks. Pašlaik (2013) pārstāv NBA klubu Čikāgas "Bulls". 2004. gada NBA draftā viņu Fīniksas "Suns" izraudzījās ar septīto kārtas numuru, taču pēc drafta viņš tika aizmainīts uz Čikāgas "Bulls". Pirms karjeras NBA viņš spēlēja NCAA, pārstāvēdams Djūka Universitātes basketbola komandu. Vidusskolas karjeras laikā viņš tika uzskatīts par vienu no perspektīvākajiem jaunajiem basketbolistiem. 2006.—2007. gada sezonā viņš saņēma NBA Sportsmanship Award, kā arī savā pirmajā sezonā līgā viņš tika iekļauts simboliskajā debitantu pirmajā izlasē.