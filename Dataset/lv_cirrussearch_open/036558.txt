2005. gada FIFA Konfederāciju kauss bija septītais Konfederāciju kausa turnīrs futbolā. Tas notika Vācijā no 2005. gada 15. līdz 29. jūnijam. Turnīru organizēja FIFA, un tas norisinājās gadu pirms 2006. gada Pasaules kausa izcīņas finālturnīra, kas arī notika Vācijā. Turnīrā piedalījās astoņas komandas — Vācija kā turnīra rīkotāji, 2002. gada Pasaules čempioni Brazīlija, kā arī visu 6 konfederāciju čempioni (tā kā Brazīlija bija kvalificējusies kā Pasaules čempione, tad Dienvidameriku pārstāvēja 2004. gada Copa América finālisti Argentīna). Par turnīra uzvarētājiem kļuva Brazīlija, kas finālā ar 4:1 pieveica Argentīnu, izcīnot savu otro Konfederāciju kausa titulu. Par rezultatīvāko spēlētāju, gūstot 5 vārtus, kļuva brazīliešu uzbrucējs Adrianu.