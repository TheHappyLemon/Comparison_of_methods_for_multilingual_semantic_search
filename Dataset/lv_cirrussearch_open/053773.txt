Jaunbritānija (angļu: New Britain, tokpisinā: Niu Briten) ir lielākā sala Bismarka arhipelāgā un otra lielākā sala Papua-Jaungvinejā. Ziemeļos to apskalo Jaungvinejas jūra, bet dienvidos Zālamana jūra. Jaunbritāniju rietumos no Jaungvinejas atdala Dampīra šaurums un Vitjaza šaurums, bet austrumos no Jaunīrijas atdala Sentdžordža šaurums. Lielākās pilsētas Jaunbritānijā ir Kokopo, Kimbe un Rabaula. Līdz 1919. gadam, kad sala atradās vāciešu kontrolē, tās nosaukums bija Jaunpomerānija (vācu: Neupommern).