"Septiņi" (angļu: Seven, SE7EN) ir 1995. gada ASV psiholoģiskais trilleris, kura režisors ir Deivids Finčers. Filma ir par policistu darba pāri Deividu Milsu, kas tikko pievienojies departamentam, un Viljamu Somersetu, kurš grasās iet pensijā un izmeklē sērijveida slepkavas lietu. Noziegumi tiek saistīti ar septiņiem nāves grēkiem: rijību, alkatību, slinkumu, dusmām, lepnumu, iekāri un skaudību. Galvenās lomas filmā attēlo Breds Pits, Morgans Frīmens, Kevins Speisijs, Džons Makginlijs un Gvineta Paltrova. Filmas pirmizrāde notika 1995. gada septembrī.