Šis raksts ir par latviešu bobslejistu. Par citām jēdziena Dambis nozīmēm skatīt nozīmju atdalīšanas lapu. Intars Dambis (dzimis 1983. gada 3. septembrī) ir latviešu bobsleja stūmējs, kurš startē kopš 2002. gada. Dzimis Gulbenes slimnīcā, bet audzis un sporta gaitas sācis Alūksnes novada Alsviķu pagastā. Šobrīd dzīvo Alūksnē, kur kopā ar ģimeni uzsākuši biznesu tūrisma jomā un nopirkuši kuģīti, ar kuru tūristus vasarā vizina pa skaisto Alūksnes ezeru. Pasaules čempionātā I. Dambis pirmo reizi piedalījās 2005. gadā, finišējot 24. vietā, kopā ar Gati Gūtu, Intaru Dīcmani un Reini Rozīti. Līdz nākamajiem startiem vajadzēja gaidīt vairāk nekā gadu. 2007. gadā I. Dambis kopā ar Mihailu Arhipovu piedalījās PČ sacensībās Sanktmoricā gan divnieku, gan četrinieku sacensībās. Pirmo reizi Pasaules kausa posmos I. Dambis brauca 2007./08. gadu sezonā. Čezānā kopā ar Jāni Miņinu, Daumantu Dreiškenu un Oskaru Melbārdi I. Dambis izcīnīja uzvaru četrinieku sacensībās un kļuva par Eiropas čempionu. Nedēļu vēlāk četrinieks izcīnīja otro uzvaru pēc kārtas, Sanktmoricas trasē. 2009. gada pasaules čempionātā I. Dambis izcīnīja 3. vietu. Precējies, ir bērni.