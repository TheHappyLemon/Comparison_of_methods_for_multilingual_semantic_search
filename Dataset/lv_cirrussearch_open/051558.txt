"Uz zvaigznēm" (latīņu: Ad Astra) ir 2019. gada zinātniskās fantastikas filma, kuras režisors un viens no scenārija autoriem ir Džeimss Grejs. Galvenās lomas atveido Breds Pits, Tomijs Lī Džonss, Rūta Nega, Liva Tailere un Donalds Saterlends. Filma stāsta par astronautu, kas dodas kosmosā, lai atrastu savu pazudušo tēvu. Filmas projekts tika izziņots 2016. gada sākumā. 2017. gada aprīlī parakstīts līgums ar Bredu Pitu, pārējie aktieri pievienojās filmēšanas komandai vēlāk. Filmēšana sākās Losandželosas apkārtnē. Pirmizrāde notika 2019. gada 29. augustā Venēcijas kinofestivālā. Pirmizrāde ASV notika 2019. gada 20. septembrī, kur to izdeva studija 20th Century Fox. Filma saņēma labas kritiķu atsauksmes, īpaši tika novērtēts Pita spilgtais tēlojums. Tā nopelnīja 127 miljonus dolāru pie 80—100 miljonu dolāru liela budžeta. Filma tika nominēta 92. Kinoakadēmijas balvai kategorijā "Labākā skaņa".