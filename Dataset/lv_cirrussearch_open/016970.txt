Alemaņi (alemaņu: Alemanne, vācu: Alamannen, Alemannen; no vācu alle manner — "visi cilvēki") bija ģermāņu cilšu apvienība Augšreinā. Alemaņu valoda ir mūsdienu alemaņu dialektu pamatā. Pirmoreiz alemaņus romieši pieminējuši 213. gadā. 260. gadā viņi iekaroja Romas provinci Agri Decumates. Vēlāk izpletās mūsdienu Elzasā un Šveices ziemeļos. 496. gadā alemaņus sakāva franku vadonis Hlodvigs I (Clovis) un iekļāva savos valdījumos. Daļā romāņu, tjurku un irāņu valodu alemaņu vārda sakne ir pamatā Vācijas un vāciešu apzīmējumam.