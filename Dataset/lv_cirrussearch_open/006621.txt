Kamieļu apakšdzimta (Camelinae) ir vienīgā mūsdienās dzīvojošā kamieļu dzimtas (Camelidae) apakšdzimta, kas apvieno visas mūsdienās dzīvojošās kamieļu dzimtas sugas. Pazīstamākās ir vienkupra kamielis, divkupru kamielis, lama un alpaka. Pārējās 5 kamieļu dzimtas apakšdzimtas ir izmirušas. Kamieļu apakšdzimtā ir 2 ciltis: kamieļu cilts (Camelini) un lamu cilts (Lamini). Visi kamieļu apakšdzimtas dzīvnieki ir zālēdāji, un to dabīgais izplatības areāls mūsdienās aptver Dienvidameriku, Ziemeļāfriku un Āziju. Senākie kamieļu apakšdzimtas dzīvnieki dzīvoja Ziemeļamerikā miocēna laikā pirms 13,6 miljoniem gadu.