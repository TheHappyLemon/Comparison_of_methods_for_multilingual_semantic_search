Inigo Džonss (angļu: Inigo Jones, dzimis 1573. gada 15. jūlijā, miris 1652. gada 21. jūnijā) bija velsiešu izcelsmes angļu arhitekts un scenogrāfs, viens no angļu arhitektoniskās tradīcijas pamatlicējiem. Dzīves laikā vairākkārt apmeklēdams Itāliju, Džonss pirmais no arhitektiem ieviesa Itālijas renesanses un Vitrūvija principus angļu arhitektūrā. Karjeras iesākumā, Dānijas Annas atbalstīts, no 1605. līdz 1640. gadam radīja galmā vairāk nekā 500 iestudējumus jeb tā saucamās maskas (masque). Iestudējumu radīšanā sadarbojās ar Benu Džonsonu. 1615. gadā Inigo Džonss tika iecelts par karaļa celtniecības vadītāju un līdz Anglijas pilsoņu kara sākumam 1642. gadā, kad krita nežēlastībā, vadīja vairāku ievērojamu būvju celtniecību karaļu Džeimsa I un Čārlza I laikā.