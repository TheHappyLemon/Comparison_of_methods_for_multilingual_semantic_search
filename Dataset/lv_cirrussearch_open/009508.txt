Īstās pūces, īsto pūču ģints (Strix) ir pūčveidīgo (Strigiformes) putnu ģints, kas pieder pūču dzimtai (Strigidae). Īsto pūču ģintī ir 23 mūsdienās dzīvojošas sugas. Īsto pūču sugas ir sastopamas lielākajā daļā kontinentu: Eirāzijā, Āfrikā, Ziemeļamerikā un Dienvidamerikā. Daudzas sugas mājo plašā areālā ziemeļu puslodē. Toties dažas sugas, īpaši dienvidos dzīvojošās, ir endēmas. Latvijā ir sastopamas 3 īsto pūču sugas: meža pūce (Strix aluco), urālpūce (Strix uralensis) un ziemeļpūce (Strix nebulosa). Ziemeļpūce Latvijā ir reta ieceļotāja.