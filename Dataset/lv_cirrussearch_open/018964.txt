Marks Markess Alenta (katalāņu: Marc Márquez Alentà; dzimis 1993. gada 17. februārī) ir spāņu šosejas motobraucējs. Pašlaik (2013) brauc MotoGP seriālā un pārstāv Repsol Honda komandu. Markess ir 2010. gada pasaules čempions 125 cm3 klasē, kā arī 2012. gada Moto2 (600 cm3 klase) pasaules čempions. 2013. gadā debitējis MotoGP seriālā, sezonas otrajā posmā kļūstot par jaunāko braucēju seriāla vēsturē, kas startējis no pole position un sacīkstē arī guvis uzvaru (viņš arī bija Amerikas GP posma pirmais uzvarētājs). 2013. gada sezonā viņš guva uzvaru kopvērtējumā, kļūstot par pirmo braucēju kopš Kenija Robertsa (uzvarēja 1978. gadā), kas uzvar debijas sezonā MotoGP seriālā. Tāpat Markess ir jaunākais šīs klases uzvarētājs, kā arī ceturtais braucējs pēdējo 65 gadu laikā, kas izcīnījis čempiona titulu trīs dažādās klasēs.