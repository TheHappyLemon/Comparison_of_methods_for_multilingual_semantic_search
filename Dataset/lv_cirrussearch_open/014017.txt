Robijs Kīns (īru: Roibeárd Ó Catháin, angļu: Robert David "Robbie" Keane; dzimis 1980. gada 8. jūlijā) ir īru futbola treneris un bijušais profesionālais futbolists, spēlēja uzbrucēja pozīcijā, bija Īrijas futbola izlases dalībnieks. Profesionāļa karjeru sācis 1997. gadā Anglijā Vulverhemptonas "Wanderers" sastāvā. Gandrīz visu karjeru aizvadījis Anglijas Premjerlīgas klubos, visilgāk (2002—2008; 2009—2011) pārstāvējis Tottenham Hotspur F.C. klubu, kura sastāvā aizvadījis gandrīz 250 spēles un guvis nedaudz vairāk kā 90 vārtus Premjerlīgā. Losandželosas "Galaxy" sastāvā 2011. gadā uzvarējis MLS čempionātā. Īrijas izlases sastāvā aizvadījis 146 spēles, kurās guvis 68 vārtus. Robijs Kīns ir visvairāk spēles aizvadījušais un visvairāk vārtus guvušais Īrijas izlases spēlētājs. Tās sastāvā spēlējis 2002. gada FIFA Pasaules kausā un bija izlases kapteinis 2012. gada Eiropas čempionātā. Spēlēja arī 2016. gada Eiropas čempionāta finālturnīrā. 2018. gada novembrī paziņoja par spēlētāja karjeras beigām. Spēlētāja karjeru noslēdza Indijas klubā ATK, kur bija arī spēlējošais treneris. No 2018. gada novembra līdz 2020. gada aprīlim bija trenera asistents Īrijas izlasē. Strādāja par trenera asistentu arī klubos Middlesbrough un Leeds United. 2023. gada jūnijā Kīns tika apstiprināts par Izraēlas kluba Telavivas "Maccabi" galveno treneri.