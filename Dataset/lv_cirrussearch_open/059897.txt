Rodnijs Stīvens "Rods" Steigers (angļu: Rodney Stephen "Rod" Steiger; dzimis 1925. gada 14. aprīlī, miris 2002. gada 9. jūlijā) bija amerikāņu aktieris. Dēvēts par "vienu no Holivudas harizmātiskajām un dinamiskākajām zvaigznēm". Pēc dienēšanas Otrajā pasaules karā Klusajā okeānā, Seigers 1947. gadā televīzijā uzsāka savu aktiera karjeru. 40. un 50. gados piedalījies vairākās veiksmīgās lugās. Steigera pirmā kinoloma bija filmā Teresa (1951). Kopā ar Marlonu Brando piedalījies filmā "Ostā" (1954). 50. gados piedalījies tādās filmās kā The Big Knife (1955), Oklahoma! (1955), Jubal (1956), Across the Bridge (1957) un "Als Kapone" (Al Capone, 1959). Pēc tam, kad attēlojis galveno lomu filmā The Pawnbroker (1964), Steigeram pavērās iespēja piedalīties Deivida Līna filmā "Doktors Živago" (1965). Vēlāk piedalījies filmā "Nakts karstumā" (1967), kas saņēma piecas Amerikas Kinoakadēmijas balvas, tostarp labākās filmas un labākā aktiera balvu Steigeram, un No Way to Treat a Lady (1968). 70. gados attēlojis Napoleonu Bonapartu filmā "Vaterlo" (1970), meksikāņu bandītu Serdžo Leones filmā Duck, You Sucker! (1971), Benito Musolīni filmā Last Days of Mussolini (1974) un priesteri filmā "Šausmas Amitivilā" (The Amityville Horror, 1979). 80. gados Steigera karjeru ietekmēja sirds problēmas un depresija, kas viņam sagādāja grūtības atrast darbu. Viena no viņa pēdējām kinolomām bija filmā "Viesulis" (The Hurricane, 1999), kuras režisors bija "Nakts karstumā" režisors Normans Džuisons.