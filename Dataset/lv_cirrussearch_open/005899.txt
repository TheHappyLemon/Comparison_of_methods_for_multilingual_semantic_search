Brendons Frederiks "Šanijs" Šanahens (angļu: Brendan Frederick "Shanny" Shanahan; dzimis 1969. gada 23. janvārī Mimiko, Ontārio provincē, Kanādā) ir bijušais kanādiešu hokejists, spēlējis malējā uzbrucēja pozīcijā, bijis Kanādas hokeja izlases dalībnieks. Pašlaik (2014) ir NHL kluba Toronto "Maple Leafs" prezidents. Savas profesionāļa karjeras laikā spēlējis vairāku NHL klubu sastāvos: Sentluisas "Blues", Hārtfordas "Whalers", Detroitas "Red Wings", Ņujorkas "Rangers" un Ņūdžersijas "Devils". 1987. gada NHL draftā viņu "Devils" izraudzījās ar kopējo 2. kārtas numuru. Lielāko savas karjeras daļu viņš aizvadīja "Red Wings" sastāvā, ar ko izcīnīja trīs Stenlija kausus (1997, 1998, 2002). Viņš ir guvis 656 vārtus aizvadītajās vairāk nekā 1500 spēlēs. Karjeras beigšanas brīdī viņš bija visu laiku rezultatīvākais aktīvais spēlētājs. Tāpat viņš ir vienīgais hokejists, kurš ir guvis vairāk nekā 600 vārtus un saņēmis vairāk nekā 2000 soda minūšu. Kanādas izlases sastāvā viņš ir uzvarējis 1994. gada Pasaules čempionātā, 2002. gada ziemas olimpiskajā spēlēs un 1991. gada Kanādas kausa izcīņā. Izcīnīdams visus trīs hokeja svarīgakos titulus, viņš ir pievienojies Triple Gold Club klubam.