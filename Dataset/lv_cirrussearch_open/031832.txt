Āmurs pret buršanos (latīņu: Malleus Maleficarum) jeb Raganu veseris (vācu: Der Hexenhammer) ir 1486. gadā sarakstīta grāmata par raganošanu. Tās autori ir Ķelnes universitātes profesors Institoriss un dominikāņu mūks Jakobs Šprengers. Mūsdienu vēsturnieki uzskata, ka grāmatu sarakstījis tikai Institoriss, bet Šprengers minēts, lai grāmatu sasaistītu ar pēc iespējas spēcīgāku autoritāti. Grāmata pirmoreiz izdota Vācijā 1487. gadā un tā bija pirmais nozīmīgākais darbs, kas plašākai sabiedrībai deva priekšstatus par raganām, to darbību, raganu atpazīšanu un apkarošanu. Lai gan trīs gadus vēlāk (1490. gadā) Romas Katoļu baznīca darbu nodēvēja par nepatiesu, no 16. gadsimta sākuma līdz pat 18. gadsimtam grāmata tika bieži izmantota raganu prāvu izmeklēšanas un tiesāšanas praksēs. Šajā laikā tā tika pārizdota vairākas reizes gan Vācijā, gan Anglijā, gan Francijā, gan arī citās Eiropas valstīs.