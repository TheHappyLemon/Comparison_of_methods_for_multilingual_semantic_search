Bārbara Hēršija (angļu: Barbara Hershey; dzimusi 1948. gada 5. februārī) ir amerikāņu aktrise. Savu karjeru viņa sāka 1965. gadā 17 gadu vecumā. Atpazīstamību ieguva 1980. gados, kad Chicago Tribune viņu nodēvēja par vienu no labākajām amerikāņu aktrisēm. Saņēmusi Emmy un Zelta globusa balvu par lomu televīzijas filmā A Killing in a Small Town (1990). Nominēta arī Zelta globusa balvai par lomām Mārtina Skorsēzes filmā "Kristus pēdējais kārdinājums" (1988) un Džeinas Kempiones filmā "Lēdijas portrets" (The Portrait of a Lady, 1996). Par pēdējo filmu nominēta arī Amerikas Kinoakadēmijas balvai kategorijā "Labākā aktrise otrā plāna lomā". Par lomām filmās Shy People (1987) un A World Apart (1988) saņēmusi Kannu kinofestivāla labākās aktrises balvu. BAFTA kino balvai nominēta par lomām Vudija Allena filmā "Hanna un viņas māsas" (Hannah and Her Sisters, 1988) un Darena Aronovska filmā "Melnais gulbis" (2010). Atveidojusi lomas arī tādās filmās kā "Furgons Berta" (Boxcar Bertha, 1972), The Stunt Man (1980), The Entity (1982), The Right Stuff (1983), "Dabiskais" (1984), Hoosiers (1986), Tin Men (1987), Beaches (1988), "Viss pieriebies" (1993), 11:14 (2003) un "Astrāls" (Insidious, 2010).