Spiričuels (angļu: Spiritual) ir reliģiska dziesma, kas radās ar afroamerikāņu nokļūšanu Amerikā. Lielākajā daļā spiričuelu tekstu stāstīts par tām Vecās un Jaunās derības situācijām, kuras kaut kādā veidā līdzinās melnādaino likteņiem Amerikā (zaudētā dzimtene, brīvības ilgas, cerība uz Tā Kunga palīdzību, uz labāku likteni Debesu valstībā, paļāvībā uz Dievu rasts mierinājums). Spiričuelu melodija parasti ir pentatoniska, bet uzbūve — trīsdaļīga. Izpildījumā bieži sastopama arī afrikāņu dziedāšanai raksturīgā "jautājuma un atbildes" forma. Spiričueli afroamerikāņu vidū bija plaši izplatīti jau verdzības laikos. Kopš 1880. gada tie tika vākti un pierakstīti. Kopš tā laika spiričuelus aizvien biežāk sāk izpildīt arī baltādainie mūziķi.