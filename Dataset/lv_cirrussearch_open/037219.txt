Stīvens Grovers Klīvlends (angļu: Stephen Grover Cleveland; dzimis 1837. gada 18. martā, miris 1908. gada 24. jūnijā) bija Amerikas Savienoto Valstu valstsvīrs, kas bija divdesmit otrais un divdesmit ceturtais ASV prezidents, attiecīgi, no 1885. līdz 1889. gadam un no 1893. līdz 1897. gadam. Pirms prezidentūras bija Bufalo pilsētas mērs un Ņujorkas štata gubernators. Klīvlends ir vienīgais ASV prezidents, kas vadījis Amerikas Savienotās Valstis divus termiņus ar pārtraukumu starp tiem un tādēļ ir arī vienīgais, kurš parasti tiek iekļauts divas reizes Amerikas prezidentu uzskaitījumā. Kopumā Klīvlends trīs reizes ASV prezidenta vēlēšanās guva vislielāko tautas atbalstu, bet, skatoties pēc elektorātu balsīm, 1888. gada vēlēšanās viņš tika atzīts par zaudētāju Bendžaminam Herisonam. Grovers Klīvlends ir viens no diviem demokrātu prezidentiem laika posmā no 1861. līdz 1933. gadam, kad republikāņi dominēja ASV prezidenta krēslā. Klīvlenda atbalstītāji viņu slavēja par godīgumu, neatkarību, godprātību un uzticēšanos klasiskā liberālisma principiem. Kā Burboņu demokrātu līderis viņš pretojās imperiālismam, nodokļiem, subsīdijām un inflācijas politikai, bet kā reformators strādāja pret korupciju, patronāžu un bosismu.