Dženifere Šreidera Lorensa (angļu: Jennifer Shrader Lawrence; dzimusi 1990. gada 15. augustā Lūivilā, Kentuki štatā, ASV) ir amerikāņu aktrise. Viņa bija galvenās lomas atveidotāja TBS seriālā The Bill Engvall Show (2007—2009), kā arī neatkarīgajās filmās "Degošais līdzenums" (2008) un "Ziemas pīšļi" (2010). Par lomu filmā "Ziemas pīšļi" viņa tika nominēta Amerikas Kinoakadēmijas balvai, Zelta globusa balvai un Ekrāna aktieru ģildes balvai kā labākā aktrise. 20 gadu vecumā Lorensa kļuva par otro jaunāko Amerikas Kinoakadēmijas balvas labākās aktrises balvai nominēto aktrisi. Par lomu 2012. gada romantiskajā komēdijā "Optimista stāsts" viņa saņēma Zelta globusa balvu kā labākā aktrise muzikālajā filmā vai komēdijā, kā arī otro reizi tika nominēta Amerikas Kinoakadēmijas balvai kā labākā aktrise (viņa arī saņēma šo balvu). 22 gadu vecumā Lorensa kļuva par visu laiku jaunāko aktrisi, kas divas reizes tikusi nominēta labākās aktrises balvai, kā arī, saņemot labākās aktrises balvu, kļuva par otro visu laiku jaunāko balvas saņēmēju. 2014. gadā Forbes viņu ierindoja 2. vietā visvairāk pelnošāko aktrišu sarakstā pēc Sandras Bulokas. Lorensa saņēma otru Zelta globusa balvu kā labākā otrā plāna aktrise drāmā, muzikālajā filmā vai komēdijā par lomu filmā "Amerikāņu afēra" (2013), kā arī BAFTA kino balvu un nomināciju Amerikas Kinoakadēmijas balvai. Par galveno lomu filmā "Džoja" (2015) saņēmusi trešo Zelta globusa balvu, kā arī vēlreiz nominēta Amerikas Kinoakadēmijas balvai. Lorensa ir filmējusies 2011. gada filmā "X-cilvēki: Pirmā klase", kā arī filmas turpinājumos: "X-cilvēki: Bijušās nākotnes dienas" (2014), "X-cilvēki: Apokalipse" (2016) un "X-cilvēki: Tumšais Fēnikss" (2019). 2012. gadā starptautisku ievērību guva ar Katnisas Everdīnas lomas attēlošanu rakstnieces Sūzenas Kolinsas romāna ekranizācijā "Bada spēles". Lorensa par šo lomu izpelnījās kritiķu atzinību. Šo lomu attēlojusi arī filmu sērijas nākamajās daļās.