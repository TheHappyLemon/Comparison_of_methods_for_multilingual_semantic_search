Ziemeļīrijas futbola izlase ir nacionālā futbola komanda, kas pārstāv Ziemeļīriju starptautiskās futbola sacensībās. Ziemeļīrijas futbola izlasi pārvalda Ziemeļīrijas Futbola asociācija. Līdz 1921. gadam, kad arī Īrija piederēja Lielbritānijai, pastāvēja apvienotā Īrijas futbola izlase. Tā kā Ziemeļīrijas futbols palika tās pašas asociācijas pārvaldē, to uzskata apvienotās Īrijas izlases mantinieci. Tā turpināja spēlēt kā visas Īrijas komanda līdz pat 1950. gadam. Ziemeļīrijas izlase 3 reizes ir piedalījusies FIFA Pasaules kausa finālturnīros, bet visaugstākais sasniegums ir iekļūšana 1958. gada Pasaules kausa ceturtdaļfinālā. Pirmo reizi Eiropas čempionāta finālturnīrā spēlēja 2016. gadā, kad iekļuva astotdaļfinālā.