Vecās pasaules peles (Murinae) ir peļu dzimtas (Muridae) apakšdzimta, kas apvieno vairāk kā 560 sugas. Tās tiek iedalītas vairākās izmirušās un 132 mūsdienās dzīvojošās ģintīs, kas savukārt tiek iedalītas 31 ģinšu grupā. Šī apakšdzimta ir lielāka (izņemot peļu dzimtu un kāmju dzimtu) par jebkuru citu zīdītāju dzimtu, kā arī tā ir lielāka par visām atlikušajām peļu dzimtas apakšdzimtām kopā. Vecās pasaules peļu un žurku dabiskais izplatības areāls aptver Āfriku, Eiropu, Āziju, Austrāliju un kontinentiem tuvumā esošās salas, bet laika gaitā šīs apakšdzimtas sugas ir ieceļojušas un izplatījušās visā pasaulē, izņemot Antarktīdu.