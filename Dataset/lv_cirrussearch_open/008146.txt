The Jackson 5, pazīstami arī kā The Jackson Five, The Jackson 5ive un The Jacksons, bija ASV populārās mūzikas ģimenes grupa no Gerijas Indiānā. Grupu dibināja brāļi Džekijs, Tito, Džermeins, Malons un Maikls, nosaukdami to par The Jackson Brothers. Grupa darbojās laika posmā no 1964. līdz 1990. gadam, tā izpildīja dažādu žanru mūziku. The Jackson 5 bija viens no lielākajiem 1970. gadu popmūzikas fenomeniem. Darbība grupā bija sākums brāļu Džermeina un Maikla veiksmīgajām solokarjerām. The Jackson 5 bija viena no nedaudzajām grupām, kuras pirmie pieci singli, kas tikuši ierakstiti kādā no lielajām mūzikas ierakstu kompānijām, sasniedz Billboard Hot 100 topa augšu.