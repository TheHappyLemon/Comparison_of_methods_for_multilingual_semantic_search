Alakanta (katalāņu: Alacant) jeb Alikante (spāņu: Alicante) ir ostas pilsēta Spānijā un viens no senākajiem Spānijas dzelzceļa tīkla punktiem. Pilsēta atrodas Valensijas apgabala dienvidaustrumos, Alakantas provincē, Vidusjūras krastā. Alakantas provinces administratīvais centrs un lielākā pilsēta. Alakanta ir viena no visātrāk augošajām Spānijas pilsētām. Tās ekonomika galvenokārt balstās uz tūrismu un vīna produkciju. Blakus vīnam tiek ražoti un eksportēti arī olīveļļa un augļi. Attīstīta ir arī vieglā rūpniecība, kā, piemēram, pārtikas produktu apstrāde, kā arī ādas, tekstila un akmens izstrādājumu rūpniecība. Kopš 1994. gada Alakantā atrodas Eiropas Kopienas iekšējā tirgus harmonizācijas birojs. Viena no Alakantas delikatesēm ir turons jeb nuga (spāņu: Turrón, katalāņu: Torró). Tā sastāvā parasti ir mandeles (aptuveni 60%), olas baltums un medus, taču mūsdienās tas ir sastopams arī ar riekstiem, kā arī citās variācijās.