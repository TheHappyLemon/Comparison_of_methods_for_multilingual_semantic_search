Dana Zātopkova (čehu: Dana Zátopková; dzimusi Ingrova (Ingrová) 1922. gada 19. septembrī, mirusi 2020. gada 13. martā) bija čehu vieglatlēte, startējusi šķēpa mešanas sacensībās. 1952. gada vasaras olimpiskajās spēlēs izcīnīja zelta medaļu (stundu pēc viņas vīra Emila Zātopeka uzvaras 5000 m distancē), kā arī pēc astoņiem gadiem — sudraba medaļu. Bija divkārtēja Eiropas čempione (1954, 1958). 1958. gadā 35 gadu vecumā uzstādīja pasaules rekordu (55,73 m), tādējādi viņa kļuva par vecāko sportisti, kas rekordu labo stadiona sacensībās.