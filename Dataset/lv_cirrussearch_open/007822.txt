Starptautiskā Futbola vēstures un statistikas federācija (angļu: International Federation of Football History & Statistics - IFFHS) ir FIFA atzīta organizācija, kura veic futbola vēstures un rekordu reģistrēšanu. Tā dibināta 1984. gada 27. martā Leipcigā. Organizācijas dibinātājs līdz ar tābrīža FIFA ģenerālsekretāra Helmuta Kāzera labvēlību bija Alfredo Pēge. IFFHS galvenā mītne ilgstoši atradās Al-Muroor ielā 147, Abu Dabī (Apvienotie Arābu Emirāti), bet nesen tika pārcelta uz Bonnu Vācijā. Savas attīstības pirmajos posmos līdz 2002. gadam IFFHS koncentrējās uz četrreiz gadā iznākošu žurnālu publicēšanu, to skaitā Fußball-Weltzeitschrift, Libero spezial deutsch un Libero international. Dažādu oficiāli neizziņotu iemeslu dēļ to publicēšana tika pārtraukta, bet organizācija sadarbībā ar sponsoriem uzsāka savu materiālu publicēšanu vairāku valodu grāmatu sērijā. Šobrīd publicēšanas aktivitātes galvenokārt notiek organizācijas tīmekļa vietnē, saņemot uzturēšanas atbalstu no FIFA.