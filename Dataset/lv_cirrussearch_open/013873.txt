Šis raksts ir par rožu dzimtas koku. Par citām jēdziena ābele nozīmēm skatīt nozīmju atdalīšanas lapu. Dārza (kultūras) ābele (latīņu: Malus domestica) ir rožu dzimtas koks, kas plaši tiek kultivēts mērenajā joslā, lai iegūtu tā ēdamos augļus — ābolus. Koks ir neliels ar ieapaļu vainagu. Lapu virspuse ir tumšzaļa, bet apakšpuse gaiši zaļa, mala — zobaina. Smaržīgie ziedi divdzimumu, balti vai sārti (ar laiku izbalējoši), ar 5 vainaglapām. Koks mēdz būt līdz 10 metriem augsts, lapas līdz 12 centimetriem garas un auglis ir līdz 10 centimetriem diametrā. Visas dārza ābeles ir pašneauglīgas, augļu iegūšanai nepieciešamas citas apaugļotājas šķirnes. Rekordražas no viena koka sasniegušas 1150 kg "Antonovkas" šķirnei un 1000 kg "Sīpoliņa" šķirnei. Lai sasniegtu lielas ražas, Latvijas PSR laikā lietoja trīsreiz gadā minerālmēslojumu un reizi divos gados kūtsmēslus. Dārzos ābeles stāda 6 - 8 metrus vienu no otras.