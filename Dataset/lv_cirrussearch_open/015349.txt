Reindīra ezers (arī Briežezers; angļu: Reindeer Lake — ‘ziemeļbriežu ezers’) ir liels ezers Kanādā uz divu provinču — Manitobas un Saskačevanas robežas, abu provinču ziemeļos. Devītais lielākais ezers Kanādā, divdesmit otrais lielākais pasaulē. Ezera krasta līnija ir ļoti spēcīgi izrobota, ezerā ir daudz mazu saliņu. No ezera uz Čērčilas upi iztek Reindīras upe. Ap ezeru atrodas ļoti daudz citu lielāku un mazāku ezeru un ir grūti nošķirt, kur sākas viens un beidzas cits. Ūdens apmaiņas periods ir 0,6 gadi. Ezers ir populārs sporta zvejas un rekreācijas objekts, tas ir ainavisks, ar dzidru un ļoti tīru ūdeni. Gan agrāko laiku indiāņu nostāsti, gan arī neseni nostāsti vēsta par briesmoni, kas dzīvojot ezerā un ēdot ziemeļbriežus, kas ielūst cauri ledum. Viena daļa no ezera — Dīpbejs (Deep bay — ‘dziļais līcis’) ir radusies pirms 140 miljoniem gadu meteorīta trieciena rezultātā. Ezera apkaimē ir dažādos laika periodos tapuši petroglifi, no kuriem vecākie ir ap 2000 gadus seni.