"Gilda" (angļu: Gilda) ir 1946. gada ASV film noir filma, kuras režisors ir Čārlzs Vidors. Filmā galvenās lomas atveido Rita Heivorta un Glenns Fords. Filma vēsta par amerikāņu spēlmani, kurš tiek nolīgts darbam Buenosairesas kazino, kur viņš atklāj, ka viņa priekšnieka sieva ir viņa bijusī mīļākā. Filmas "Gilda" pirmizrāde notika 1946. gada 14. martā. Filmu izrādīja pirmajā Kannu kinofestivālā, kur tā sacentās par festivāla galveno balvu. Filma pazīstama ar savu kinematogrāfiju, tērpiem, deju ainām un dziesmām Put the Blame on Mame un Amado Mio. Laika gaitā filma ieguvusi kulta statusu. Tīmekļa vietnē Rotten Tomatoes filmai ir 90% vērtējums. 2013. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Filmas galvenās varones Gildas vārdā, ko attēlo Heivorta, nosauca atombumbu, ko 1946. gada 1. jūlijā nometa Bikini atolā.