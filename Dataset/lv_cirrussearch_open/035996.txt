Streisandes efekts ir parādība, kad mēģinājums slēpt, noņemt vai cenzēt informāciju panāk tās plašāku izplatīšanos. Efekts ir nosaukts amerikāņu mākslinieces Bārbras Streisandes vārdā, pēc tam, kad centieni izņemt viņas Malibu rezidences attēlus no interneta vietnes pastiprināja sabiedrības interesi par tiem. Privātuma pārkāpumu dēļ Streisande centās iesūdzēt fotogrāfu Kenetu Adelmenu tiesā par 50 miljoniem ASV dolāru, bet māksliniece tajā zaudēja. Prāvas mērķis bija izdzēst no 12 000 fotogrāfiju lielas, publiski pieejamas kolekcijas no gaisa uzņemtu attēlu, kurā bija attēlota Kalifornijas piekraste un Streisandes īpašums. Fotogrāfs uzņēma attēlu, piedaloties Kalifornijas piekrastes krasta erozijas dokumentēšanas projektā. Pirms mākslinieces prasības tiesā attēls "Image 3850" tika lejupielādēts no Adelmena mājaslapas tikai sešas reizes, divas no tām veica Streisandes advokāti. Mēnesi pēc neveiksmīgās prasības tiesā cilvēki bija lejupielādējuši attēlu vairāk kā 420 tūkstošus reižu. Terminu radīja Maiks Masniks 2005. gadā, kad kāds brīvdienu kūrorts iesniedza prasību slēgt saiti urinal.net, kurā tika apkopoti dažādu tualešu attēli, jo mājaslapā tika attēlota kūrorta tualete. Efekta piemērs ir psiholoģiskā pretestība, kad cilvēki, uzzinot, ka kaut kas no viņiem tiek slēpts, vairāk centīsies to uzzināt un iegūt. Streisandes efekta piemērs ir arī Francijas izlūkdienesta DCRI mēģinājums izdzēst šķirkli par militāro radio staciju Pierre-sur-Haute Vikipēdijā franču valodā, kā rezultātā šķirklis uz laiku kļuva par skatītāko lapu franču Vikipēdijā.