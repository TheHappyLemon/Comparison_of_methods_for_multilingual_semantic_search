Centrālā vēlēšanu komisija (CVK) ir galvenā par vēlēšanu organizēšanu atbildīgā institūcija Latvijā. Tās darbību reglamentē likums "Par Centrālo vēlēšanu komisiju". CVK organizē Saeimas, Eiropas parlamenta, pašvaldību vēlēšanas un tautas nobalsošanas. CVK ir pastāvīga valsts institūcija un sastāv no 9 locekļiem - priekšsēdētāju un 7 komisijas locekļus ievēl Saeima, savukārt vienu no tiesnešu vidus ievēl Augstākā tiesa. Tāpat CVK ir atbildīga par citu vēlēšanu komisiju izveidošanu. Centrālā vēlēšanu komisija tika izveidota 1992. gada 8. decembrī. Kopš 2023. gada tās priekšsēdētāja ir Kristīne Saulīte.