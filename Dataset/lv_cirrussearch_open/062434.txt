Foksa baseins (angļu: Foxe Basin, inuītu: ᐊᒥᑦᑑᑉ ᑕᕆᐅᖓ, Amittuup Tariunga) ir plašs līcis Kanādas Arktikā. Izvietojies starp Bafina salu ziemeļos un austrumos un Melvila pussalu rietumos. Foksa šaurums dienvidos to savieno ar Hudzona līci un Hudzona šaurumu, bet šaurais Fjūri un Heklas šaurums ziemeļrietumos — ar Būtijas līci. Krasti stipri izroboti, daudz līču un pussalu. Foksa baseina ziemeļdaļā daudz salu, lielākā no kurām ir Prinča Čārlza sala. Līcis lielāko daļu gada pildīts ar ledu, kuģojams augustā un septembrī. Krasti mazapdzīvoti, vienīgās pastāvīgās apdzīvotās vietas ir Iglulika un Holbīča Melvila pussalas piekrastē. Nosaukts par godu britu Arktikas pētniekam Lukam Foksam (Luke Foxe), kurš kā pirmais no eiropiešiem iekuģoja līča dienviddaļā 1631. gadā.