Harijs Edvards Keins (angļu: Harry Edward Kane; dzimis 1993. gada 28. jūlijā) ir Anglijas futbolists, Vācijas Bundeslīgas kluba Minhenes "Bayern" un Anglijas futbola izlases uzbrucējs. Kā ražīgs vārtu guvējs un spēcīgs spēles veidotājs, Keins tiek uzskatīts par vienu no labākajiem spēlētājiem pasaulē un vienu no savas paaudzes labākajiem uzbrucējiem. Viņš ir gan Tottenham Hotspur, gan Anglijas izlases visu laiku labākais vārtu guvējs, kā arī otrs visu laiku labākais vārtu guvējs Premjerlīgā. Keins ir guvis vairāk nekā 350 vārtus klubu un starptautiskā līmenī. Keins karjeru sāka Tottenham Hotspur. Ticis izīrēts vairākiem klubiem: Leyton Orient, Millwall, Norwich City, Leicester City. 2014.—2015. gada sezonā ar 21 vārtiem bija otrais labākais vārtu guvējs Premjerlīgā. Viņš tika iekļauts sezonas simboliskajā izlasē un atzīts par sezonas labāko jauno futbolistu. 2015.—2016. gada sezonā ar 25 vārtiem bija labākais vārtu guvējs. 2016.—2017. gada sezonā ar 29 vārtiem bija labākais vārtu guvējs. Tika iekļauts sezonas simboliskajā izlasē. 2023. gada 12. augustā Minhenes "Bayern" paziņoja par līguma parakstīšanu ar Keinu uz četriem gadiem. Anglijas futbola izlasē debitēja 2015. gada 27. martā 2016. gada Eiropas čempionāta kvalifikācijas spēlē pret Lietuvu un jau savā pirmajā spēlē izlases rindās guva vārtus. Spēlējis 2016. gada Eiropas čempionātā. 2018. gada FIFA Pasaules kausa finālturnīrā guva sešus vārtus un kļuva par turnīra labāko vārtu guvēju.