Sejembikes tornis (tatāru: Сөембикә манарасы, krievu: Ба́шня Сююмбикэ́) ir 18. gadsimta sākumā celts Kazaņas kremļa sargtornis, viens no Tatarstānas galvaspilsētas Kazaņas simboliem. Līdz 19. gadsimta pirmajai pusei tornis saucās "Oberkomendanta mājas caurbraucamais tornis ar smaili" (krievu: проездная башня оберкомендантского дома со шпицем), mūsdienu nosaukums radās romantiskas leģendas iespaidā. Celtniecības precīzs laiks nav zināms, 1703. gadā tornis pieminēts rakstos. 1730. gadā torņa virsotnē tika novietots Krievijas Impērijas ērglis. No 1918. līdz trīsdesmitajiem gadiem to rotāja pusmēness, vēlāk to nomainīja zvaigzne, bet kopš 1993. gada to atkal rotā pusmēness. Torņa motīvs izmantots Maskavas Kazaņas stacijas arhitektūrā.