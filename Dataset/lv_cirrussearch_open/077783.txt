Kongo (kikongo: Nzâdi Kôngo, franču: Fleuve Congo, portugāļu: Rio Congo), agrāk pazīstama arī kā Zaira, ir upe Āfrikas centrālajā daļā ar kopējo garumu 4700 kilometri, kas tādējādi to padara par otru garāko upi Āfrikas kontinentā. Kongo izteka atrodas starp Tangaņikas un Njasas ezeriem 1590 m augstumā. Šeit upes nosaukums ir Čambeši. Atlantijas okeānā tā ietek jau kā 11 km plata, milzīga upe. Kongo garums ir apmēram 4700 km, kuģojama tā ir 1600 km garumā. Sateces baseina platība ir 3 680 000 km2 liela. Lielāko daļu sava tecējuma upe tek pa Kongo Demokrātiskās Republikas teritoriju. Tālāk tā tek pa Kongo DR un Kongo Republikas robežu. Pašās beigās tā nedaudz atrodas arī Angolas pašos ziemeļos. Kongo ir daudz pieteku. Lielākās no tām ir Ubangi un Kasai. Kongo un tās pietekas ir galvenie transporta ceļi cauri tropisko mežu džungļiem. Upe ir bagāta ar zivīm. Kongo ir krāčaina un pirms ietekas okeānā veido vairākus ūdenskritumus. Upe ir ūdenīga, jo plūst pa ekvatoriālā un subekvatoriālā klimata apgabaliem.