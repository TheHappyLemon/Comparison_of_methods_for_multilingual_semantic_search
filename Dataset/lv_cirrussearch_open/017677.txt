Šis raksts ir par pilsētu Baltkrievijā. Par apdzīvotu vietu Latvijā skatīt rakstu Jaunaglona. Kameņeca (baltkrievu: Каменец, krievu: Каменец) ir pilsēta un rajona centrs Baltkrievijas rietumos pie Rietumu Bugas pietekas Ļasnajas netālu no Belovežas gāršas. Pazīstama pēc 13. gadsimta arhitektūras pieminekļa, donžona Kameņecas torņa (Камянецкая вежа/Каменецкая башня). Rakstos pirmoreiz minēta 1276. gadā Galīcijas-Volīnijas hronikā kā nocietinājums. 1366. gadā iekļāvās Lietuvas lielkņazistē, vēlāk Rečas Pospoļitas sastāvā. Pēc Trešās Polijas dalīšanas 1795. gadā Kameņeca iekļāvās Krievijā un līdz 1917. gadam tika saukta par Kameņecu-Ļitovsku (Каменец-Литовск). No 1921. līdz 1939. gadam tā atradās Polijas sastāvā. 1939. gadā Kameņecu ieņēma PSRS karaspēks. Pēc Otrā pasaules kara - Baltkrievijas PSR sastāvā, no 1991. gada - Baltkrievijā.