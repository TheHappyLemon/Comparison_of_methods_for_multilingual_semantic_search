"You Belong with Me" ir amerikāņu kantridziedātājas Teilores Sviftas singls no viņas otrā studijas albuma Fearless. Tas tika izdots 2008. gada 2. aprīlī sadarbībā ar ierakstu kompāniju Big Machine Records. Dziesmā ir sastopami vairāki popmūzikas elementi. T. Svifta iedvesmojās dziesmas sarakstīšanai no kāda viņas drauga strīda pa telefonu ar viņa draudzeni, pēc tam turpinot dziesmas sižetisko līniju. Dziesma saņēma galvenokārt pozitīvus kritiķu vērtējumus. 52. Grammy balvu pasniegšanā dziesma tika nominēta balvai vairākās kategorijās, tai skaitā, par gada ierakstu un gada dziesmu. "You Belong with Me" sasniedza arī atzīstamus panākumus dažādu valstu topos. Dziesma ierindojās Austrālijas, Kanādas, Jaunzēlandes un ASV valstu topu pirmajā desmitniekā. Pēc RIAA sistēmas dziesma tika sertificēta ar divkāršo platīna disku.