Gērijs Aleksandrs Nevils (angļu: Gary Alexander Neville; dzimis 1975. gada 18. februārī) ir Anglijas futbolists, kas ir beidzis profesionāļa karjeru. Viņš spēlēja labās malas aizsarga pozīcijā. Visu karjeru pārstāvēja tikai vienu klubu — Manchester United. No 2005. gada viņš bija kluba kapteinis. Anglijas izlasē debitēja 1995. gada draudzības spēlē pret Japānas izlasi. Anglijas izlasē ir spēlējis 1998. un 2006. gada FIFA Pasaules kausā. Ir spēlējis arī 1996, 2000. un 2004. gada Eiropas čempionātā. Vairākus gadus bijis Anglijas futbola izlases trenera asistents. No 2015. gada līdz 2016. gadam vadījis La Liga komandu Valencia CF. Astoņkārtējs Premjerlīgas, divkārtējs UEFA Čempionlīgas čempions. Viņa brālis Fils Nevils arī ir profesionāls futbolists.