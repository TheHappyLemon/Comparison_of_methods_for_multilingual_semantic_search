Presidente Pedro Agirre Serda (spāņu: Base Aérea Presidente Pedro Aguirre Cerda) bija Čīles vissezonas polārstacija Antarktikā. Izvietojusies Dienvidšetlendas salās, Disepšenas salas krastā pie tās iekšējā līča Fostera ostas. Stacija izveidota 1955. gada 18. februārī kā Čīles Gaisa spēku atbalsta punkts un nosaukta par godu bijušajam prezidentam Pedro Agirrem Serdam (1938—1941). Galvenās izpētes jomas bija vulkanoloģija, klimatoloģija un meteoroloģija. Stacija iznīcināta 1967. gada 4. decembra vulkāna izvirdumā, personāls evakuēts. 2001. gadā stacijas krāsmatām piešķirts speciāli aizsargājama vēstures pieminekļa statuss.