VIA Nano (sākotnējais nosaukums VIA Isaiah) ir 64 bitu, ar x86 savietojams procesors, ko izstrādājusi VIA Technologies. Par procesora izveides plāniem pirmo reizi tika ziņots 2004. gadā. 2007. gadā VIA Technologies darīja zināmu, ka tās apakšstruktūra Centaur Technologies strādā pie jaunas procesoru arhitektūras, kuru paredzēts prezentēt 2008. gadā. 2008. gada 24. janvārī plašākai publikai tika izrādīti šī darba augļi: procesors un arhitektūras specifikācija. Atšķirībā no citiem procesoru izstrādātājiem, VIA izmantoja divus atšķirīgus kodētos apzīmējumus savu procesoru kodoliem: CN — ASV izstrādātajam procesoram, bet Isaiah — Taivānā. Tiek prognozēts, ka jauno procesoru veiktspēja reālu uzdevumu apstrādē būs divas reizes lielāka skaitļošanas uzdevumos un līdz pat četrām reizēm operācijās ar peldošo punktu nekā tādas pašas taksts frekvences iepriekšējās paaudzes procesoros VIA Esther. Energopatēriņa maksimālais slieksnis jaudīgākajam VIA Nano saimes procesoram ir ap 25W. Jaunā arhitektūra uztur virtualizāciju (VIA Nano pirmās saimes, otrās revīzijas procesori (VIA Nano Family 6, Model 15, Stepping 2) uztur vien vme virtualizācijas instrukcijas, kas Linux sistēmās nodrošina tikai lēnu virtualizāciju. vmx instrukcijas, kas ir Intel VT-x virtualizācijas pamatā un kuras VIA Nano procesoriem identificē procesoru raksturlielumu attainošanas programmas, patiesībā nestrādā. Vēlāku redakciju VIA Nano procesoros virtualizācija ir nodrošināta pilnvērtīgāk, savukārt VIA Nano 3000 un X2 saimes procesoros tā ir aizstāta ar AMD-V virtualizācijas tehnoloģijai līdzīgu virtualizācijas risinājumu.) un 64 bitu instrukcijas. Tāpat kā visus citus VIA Technologies izstrādātos procesorus, arī VIA Nano nav iegādājams atsevišķi kā vien tikai jau ielodētu shēmas platē. 2009. gada aprīlī pilnvērtīgs VIA Nano procesoru atbalsts dažādās operētājsistēmās un lietotnēs bija tikai daļējs: tā, piemēram, aparatūras noteikšanas un veiktspējas mērījumu programma Everest ir tikai "uzlabojusi VIA Nano" atbalstu, kurpretī GNU C koda kompilatorā gcc nav pieejama īpaša optimizācija VIA Nano procesoriem. Tas ļauj izteikt pieņēmumu, ka neskatoties uz to, ka ar Sisoft Sandra programmu izdarītajos veiktspējas mērījumos VIA Nano sevi apliecināja kā jaudīgu mazām un vidējām datorierīcēm paredzētu procesoru, tā patiesais spēks aizvien nebija izmērīts. Vēlākos veiktspējas mērījumos, ko veica dažādi neatkarīgi IT apskatnieki, tika iegūti rezultāti, kas liecināja, ka VIA Nano ir pārāks Intel Atom vienkodola versiju. 2008. gadā IT apskates portāls Ars Technica veica testus, kuros VIA Nano procesora identifikators (CPUID) bija nomainīts uz Intel procesora identifikators, kā rezultātā tika iegūts apstiprinājums, ka veiktspējas programmatūra pārbauda tikai CPUID, nevis reālās iespējas, ko sniedz procesors. Kad VIA Nano CPUID bija nomainīts uz Intel CPUID, procesors uzrādīja veiktspējas pieaugumu 20% apmērā. 2009. gada 3. novembrī VIA prezentēja Nano 3000 sēriju (kods: CNB). VIA apgalvo, ka šie modeļi sniedz veiktspējas pieaugumu 20% apmērā, kamēr energopatēriņš ir par 20% mazāks nekā Nano 1000 un Nano 2000 sērijai. Veiktspējas mērījumi, ko veica VIA, liecina, ka 1.6 GHz 3000. sērijas Nano procesors ir par 40-54% pārāks par Intel Atom N270. 3000. sērijas procesori ir papildināti ar SSE4 instrukciju kopumu, kurš savu debija piedzīvoju Intel Core i7 procesoros. 2010. gada 18. decembrī VIA Technologies bez liekas publicitātes maina plānotā divkodolu procesora VIA Dual Core Nano nosaukumu uz VIA Nano X2.