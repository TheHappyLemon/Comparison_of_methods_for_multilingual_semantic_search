Braiens Deivids Džozefsons (angļu: Brian David Josephson; dzimis 1940. gada 4. janvārī) ir Apvienotās Karalistes fiziķis un profesors Kembridžas Universitātē. Vislabāk zināms kā viens no celmlaužiem supravadītspējas un tuneļefekta pētījumos. 1973. gadā Džozefsons ieguva Nobela prēmiju fizikā “par viņa teorētiskajiem paredzējumiem par suprastrāvas īpašībām, tai ejot cauri tuneļbarjerai, īpaši par parādību, kas zināma kā Džozefsona efekts”. Šajā gadā Nobela prēmija tika dalīta uz pusēm; otru pusi ieguva Leo Esaki un Īvars Jēvers “par viņu eksperimentāliem atklājumiem saistībā ar tuneļparādībām pusvadītājos un supravadītājos, attiecīgi”.