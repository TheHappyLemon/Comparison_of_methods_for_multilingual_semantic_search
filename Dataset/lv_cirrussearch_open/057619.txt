Fēlikss Brihs (vācu: Felix Brych; dzimis 1975. gada 3. augustā Minhenē) ir Vācijas futbola tiesnesis. Papildus futbola tiesāšanai ir arī jurists, viņam ir doktora grāds tiesību zinātnē. 2004. gadā sāka tiesāt Vācijas Bundeslīgas spēles. 2007. gadā kļuva par FIFA kategorijas tiesnesi. Tajā pašā gadā tiesāja savu pirmo izlašu spēli starp Rumāniju un Luksemburgu. 2007.—2008. gada sezonā sāka tiesāt UEFA kausa spēles, bet nākamajā sezonā arī UEFA Čempionu līgas grupu turnīrā. 2014. gada 14. maijā Brihs tiesāja UEFA Eiropas līgas finālu starp Sevilla un Benfica. 2014. gada FIFA Pasaules kausa finālturnīrā bija galvenais tiesnesis divās grupu turnīra spēlēs. 2016. gada Eiropas čempionātā tiesāja divas grupu turnīra spēles un ceturtdaļfinālu starp Poliju un Portugāli. 2017. gada 3. jūnijā tiesāja UEFA Čempionu līgas finālu starp Turīnas "Juventus" un Madrides "Real". 2018. gada martā tika izvēlēts par vienu no tiesnešiem 2018. gada FIFA Pasaules kausā Krievijā. Tajā aizvadīja spēli starp Serbiju un Šveici. Pēc spēles tika kritizēts par nepiešķirto 11 metru soda sitienu Serbijas labā un turpmākajām spēlēm netika nozīmēts. 2021. gada aprīlī Brihs tika apstiprināts par vienu no tiesnešiem 2020. gada Eiropas čempionāta finālturnīrā.