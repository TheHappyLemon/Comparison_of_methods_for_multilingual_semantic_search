Lēda ir neliels Jupitera pavadonis. To 1974. gada 14. septembrī atklāja Čārlzs Kovals (Charles T. Kowal), pārlūkojot attēlus, kurus ieguva ar 122 cm Šmita teleskopu Palomara kalna observatorijā. Kovals pavadoni nosauca par Lēdu. Lēda bija Spartas valdnieka Tindareja sieva, kuru Zevs bija savaldzinājis gulbja izskatā. Viņa dzemdēja olu, no kuras radās Helēna. 1975. gadā Starptautiskā Astronomiskā apvienība apstiprināja Kovala doto nosaukumu. Lēda ietilpst Himalijas grupā. Uzrādītie orbītas parametri ir noteikti 2000. gada janvārī. Tie ik brīdi mainās perturbāciju ietekmē.