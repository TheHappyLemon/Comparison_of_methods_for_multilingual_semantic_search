Šis raksts ir par Marsa zondi. Par citām jēdziena MRO nozīmēm skatīt nozīmju atdalīšanas lapu. Mars Reconnaissance Orbiter jeb MRO (angļu: "Marsa izlūkošanas orbitālais aparāts") ir NASA starpplanētu zonde Marsa izpētei. Palaista 2005. gada 12. augustā ar nesējraķeti Atlas-5. Marsu sasniedza 2006. gada 10. martā un sāka aerobremzēšanas manevrus, lai ieņemtu optimālo orbītu, no kuras 2006. gada novembrī tā uzsāka zinātnisko darbību. MRO ir apgādāts ar visaugstākās izšķirtspējas attēlu uzņemšanas kameru, kāda jebkad bijusi pie Marsa. Ar tā sakaru sistēmām iespējams vienlaicīgi noraidīt uz Zemi vairāk datu nekā ar visām iepriekšējām Marsa zondēm kopā, tāpēc tas kalpo kā retranslators citu Marsa orbitālo aparātu un nolaižamo aparātu datu pārraidīšanai.