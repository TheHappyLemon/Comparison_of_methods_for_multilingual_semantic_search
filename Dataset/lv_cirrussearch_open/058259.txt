"Kenedija slepkavām pa pēdām" (angļu: JFK) ir 1991. gada vēsturisks politiskais trilleris, kura režisors ir Olivers Stouns. Filmā galvenās lomas atveido Kevins Kostners, Kevins Beikons, Tomijs Lī Džonss, Lorija Metkalfa, Gērijs Oldmens, Maikls Rukers, Džerijs Sanderss, Sisija Speiseka un Donalds Saterlends. Filma ir balstīta uz Džima Gerisona grāmatu On the Trail of the Assassins (1988) un Džima Marsa grāmatu Crossfire: The Plot That Killed Kennedy (1989). Filma ir par Ņūorleānas apgabala prokuroru Džimu Gerisonu (Kevins Kostners), kurš saviem spēkiem izmeklēja atentātu pret Džonu Kenediju 1963. gadā un īsto vainīgo piesegšanu. Viņš iesniedz apsūdzību pret uzņēmēju Kleju Šovu (Tomijs Lī Džonss) par viņa iespējamo līdzdalību sazvērestībā. Filma izdošanas brīdī saņēma daudz kritikas no amerikāņu laikrakstiem, kas apsūdzēja Stounu vēsturisko faktu sagrozīšanā, tai skaitā, ka pats Kenedija viceprezidents un vēlāk prezidents Lindons Džonsons, bija daļa no valsts apvērsuma nogalināt Kenediju. Neskatoties uz to, filma saņēma augstu kritiķu vērtējumu, īpaši izceļot Stouna režiju, aktieru spēli, mūziku, montāžu un kinematogrāfiju. "Kenedija slepkavām pa pēdām" kopumā nopelnīja vairāk nekā 205 miljonus ASV dolāru, kas to padara par 6. ienesīgāko filmu 1991. gadā. "Kenedija slepkavām pa pēdām" nopelnīja astoņas Amerikas Kinoakadēmijas balvas nominācijas, tostarp "Labākā filma", "Labākais režisors" un "Labākais aktieris otrā plāna lomā" (Džonss), bet ieguva divas — "Labākais operatora darbs" un "Labākā montāža". Šī ir pirmā no trīs Stouna filmām par kādu no ASV prezidentiem. Tai sekoja filma "Niksons" (Nixon, 1995) ar Entoniju Hopkinsu galvenajā lomā un "W." (W., 2008) ar Džošu Brolinu.