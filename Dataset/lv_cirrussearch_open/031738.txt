Santaana (angļu: Santa Ana) ir pilsēta Amerikas Savienotajās Valstīs, kas atrodas Kalifornijas štata dienvidrietumos, Orindžas apgabala ziemeļrietumos. Pilsēta atrodas pie Santaanas upes un apmēram 16 km attālumā no Klusā okeāna krasta. Pilsētas kopējā platība ir 71,27 km², pēc aptuvenajiem 2020. gada datiem pilsētā dzīvoja 310 227 iedzīvotāji. Tā ir Orindžas apgabala administratīvais centrs un otrā lielākā pilsēta pēc iedzīvotāju skaita. Tā ir arī 57. lielākā ASV pilsēta un 11. lielākā Kalifornijas pilsēta pēc iedzīvotāju skaita. Santaana ir dibināta 1869. gadā. Pilsēta ir daļa no Losandželosas-Longbīčas-Santaanas metropoles, kas pēc 2010. gada datiem ar vairāk kā 18 miljoniem iedzīvotāju ir otrā lielākā metropole ASV. 2011. gadā žurnāls Forbes pilsētu nosauca par ceturto drošāko ASV pilsētu ar iedzīvotāju skaitu virs 250 000 iedzīvotāju.