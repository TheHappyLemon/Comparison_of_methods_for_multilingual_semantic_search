Lotringa (franču: Lorraine, izrunā: [lɔʁɛn], vācu: Lothringen) ir vēsturiska zeme Francijas ziemeļaustrumos pie Beļģijas, Luksemburgas un Vācijas robežām. Pēc 2016. gada teritoriālās reformas kopā ar agrākajiem Šampaņas-Ardēnu un Elzasas reģioniem apvienota Lielo Austrumu jeb Grandestas (Grand Est) reģionā. Lotringas administratīvais centrs (prefektūra) ir Meca, nozīmīga pilsēta ir arī Nansī, kuras aglomerācija ir lielākā Lotringā. Lotringa Francijas pakļautībā nonāca 1766. gadā. 1870. gadā pēc Francijas-Prūsijas kara daļa no Lotringas nonāca vāciešu kontrolē. 1919. gadā pēc Pirmā pasaules kara Francija atguva šīs teritorijas.