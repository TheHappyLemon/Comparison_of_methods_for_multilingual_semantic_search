Olivjē Žirū (franču: Olivier Giroud; dzimis 1986. gada 30. septembrī) ir Francijas futbolists. Viņš spēlē uzbrucēja pozīcijā. Kopš 2021. gada Žirū pārstāv Itālijas Serie A komandu AC Milan. Savu karjeru sāka 2005. gadā klubā Grenoble, Francijas Ligue 2. Pēc trīs gadiem pievienojās klubam Tours un 2009. gadā ar 21 gūtiem vārtiem kļūst par Ligue 2 sezonas labāko vārtu guvēju. Sasniegums paver iespēju pāriet uz Ligue 1 klubu Montpellier. 2011.—2012. gada sezonā ar 21 gūtiem vārtiem atnes ne tikai labāko vārtu guvēja titulu Ligue 1, bet palīdz Montpellier pirmo reizi uzvarēt Ligue 1. Nākamajā sezonā jau pievienojās Anglijas Premjerlīgas klubam Arsenal par, iespējams, £9,6 miljoniem. 2018. gada 31. janvārī pārgāja uz citu Premjerlīgas klubu Chelsea. Kopā ar Chelsea uzvarēja UEFA Čempionu līgā. 2021. gada jūlijā Žirū pievienojās AC Milan. Francijas izlases sastāvā ir spēlējis 2014. gada FIFA Pasaules kausā, 2018. gada FIFA Pasaules kausā, 2022. gada FIFA Pasaules kausā un 2016. gada Eiropas čempionātā futbolā, 2020. gada Eiropas čempionātā futbolā. Žirū tika izsaukts uz Francijas izlasi 2022. gada FIFA Pasaules kausa izcīņai Katarā; viņš sāka kā komandas vienīgais uzbrucējs atklāšanas mačā pret Austrāliju 22. novembrī, gūstot divus vārtus un sasniedzot Tjerī Anrī 51 gūto vārtu rekordu Francijas izlasē. Viņš laboja rekordu un kļuva par valstsvienības rezultatīvāko spēlētāju pēc tam, kad 4. decembrī guva vārtus pret Poliju astotdaļfinālā.