Viktors Bertholds (dzimis 1921. gada 16. janvārī, miris 2009. gada 28. februārī) bija lībietis, kas nereti plašsaziņas līdzekļos nosaukts par pēdējo lībiešu kā dzimtās valodas runātāju. 2009. gada martā igauņu laikraksts "Eesti Päevaleht" par viņa nāvi ziņoja, ka miris pēdējais viņa paaudzes cilvēks, kuram lībiešu valoda bija dzimtā valoda un vienīgā dzimtā valoda. Tomēr viņš nebija pēdējais cilvēks, kam lībiešu valoda bija dzimtā valoda - lībiešu valoda tiek uzskatīta par izmirušu līdz ar Grizeldas Kristiņas nāvi 2013. gada 2. jūnijā. Viktors Bertholds dzimis Vaides Žonaku mājās (tag. Kolkas pagastā), no astoņu gadu vecuma braucis jūrā, Dundagā mācījies friziera amatu, bijis arī mežsargs. Mūža nogalē dzīvojis Liepājā. 1992. gada augustā par viņa ģimeni publicēts apraksts atjaunotajā mēnešrakstā "Līvli".