Zaļā kalna funikulers (lietuviešu: Žaliakalnio funikulierius) ir viens no diviem funikuleriem Kauņā, Lietuvā. Būvēts 1931. gadā un ir vecākais funikulers Lietuvā. Funikulers ir izgatavots no koka plāksnēm un tas ved 142 metrus augšup kalnā no Vītauta Dižā kara muzeja līdz Kauņas Kristus augšāmcelšanās baznīcai. Funikuleru projektēja inženieru uzņēmums Curt Rudolph Transportanlagen no Drēzdenes, Vācijā, izmantojot AEG elektriskās iekārtas un mehāniskās daļas no Šveices rūpnīcas Bell Maschinenfabrik. Oficiālā atklāšana norisinājās 1931. gada 5. augustā, uz to brīdi bija tikai viena pasažieru kabīne, otras kabīnes vietā izmantoja platformu, piekrautu ar akmeņiem. Gaisā novilktais elektrības kabelis un pantogrāfs, kas to savieno ar vagoniņu, ir paredzēti tikai to apgaismei un sildīšanai. Augšējai pieturai pagrabā tika izvietota visa trošu sistēma, kas nodrošina funikuleru kustību, savukārt apakšējā pieturā līdz pat 1932. gadam nebija pat nojumes. Funikulers tika pārbūvēts laika posmā starp 1935. un 1937. gadu. Tika uzstādītas jauni, lielāki vagoniņi uz veco vagoniņu rāmjiem un tika uzbūvēta ēka, kas pilda apakšējās pieturas funkciju. Zaļā kalna funikulers kopš 1993. gada ir iekļauts Lietuvas aizsargājamo vēstures pieminekļu sarakstā.