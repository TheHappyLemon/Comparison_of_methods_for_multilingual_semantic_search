Asklēpijs sengrieķu mitoloģijā bija medicīnas un ārstniecības dievs, Apollona dēls. Sākotnēji bija dzimis kā mirstīgais, bet par savu izcilo dziedināšanas māku saņēmis nemirstību. Romiešu mitoloģijā Asklēpijam atbilst Eskulāpijs. No tā cēlies vārds eskulaps, ko mūsdienās vairāk izmanto ironiskā nozīmē kā slikta ārsta, šarlatāna sinonīmu. Asklēpija ceļa spieķis (tiek attēlots kā nūja, kuru apvij čūska) ir viens no medicīnas simboliem.