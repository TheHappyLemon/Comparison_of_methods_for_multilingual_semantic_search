Pafa (grieķu: Πάφος, turku: Baf) ir pilsēta Kipras dienvidrietumos. Atrodas Vidusjūras krastā, ap 50 km uz rietumiem no Limasolas. Pie pilsētas atrodas valsts otra lielākā lidosta — Pafas starptautiskā lidosta. Pafa 2017. gadā bija viena no divām Eiropas kultūras galvaspilsētām. Senajos laikos bija divas Pafas: Jaunā Pafa un Vecā Pafa. Mūsdienās apdzīvota ir Jaunā Pafa. Tiek uzskatīts, ka netālu no Vecās Pafas piedzima Afrodīte. Pateicoties šim mītam, Pafa kļuva par populārāko un nozīmīgāko Afrodītes kulta vietu senajā pasaulē. Gan grieķu, gan romiešu laikos tā bija salas galvaspilsēta. Pilsētā atrodas četri kūrorti, no kuriem lielākajā nodarbināta apmēram puse Pafas iedzīvotāju. 1980. gadā pilsēta tika iekļauta UNESCO Pasaules mantojuma sarakstā.