Šis raksts ir par autosportistu. Par citām jēdziena Džonss nozīmēm skatīt nozīmju atdalīšanas lapu. Alans Džonss (angļu: Alan Jones, dzimis 1946. gada 2. novembrī, Melburnā, Austrālijā) ir Austrālijas sacīkšu pilots, zināms kā Formula 1 ekspilots un 1980. gada čempions. Viņš bija pirmais F1 pilots, kurš kļuva par pasaules čempionu Williams komandā. Savā pirmajā sezonā Džonss brauca Hesketh un Hill komandās, taču abās viņš brauca tikai dažas sacīkstes. Pirmajā nopietnajā sezonā Alans bija Surtees komandas pilots. Pēc gada viņš brauca Shadow un pat spēja izcīnīt vienu uzvaru, tāpēc viņu nolīga Williams. 1980. gadā, savā trešajā sezonā ar viņiem, austrālietis kļuva par pasaules čempionu. Aizvadot vēl vienu sezonu, pilots sacīkstes pameta, bet pēc viena gada malā viņš atgriezās ar Arrows. Aizvadījis tikai vienu sacīksti Džonss atkal beidza karjeru, taču to atsāka 1985. gadā kā Lola komandas pilots. Pēc divām sezonām austrālietis pēdējoreiz beidza karjeru. Lai gan viņš bija gatavs piedalīties Grand Prix Masters (Formula 1 veterānu čempionātā), Džonss atsauca dalību sakarā ar kakla sāpēm.