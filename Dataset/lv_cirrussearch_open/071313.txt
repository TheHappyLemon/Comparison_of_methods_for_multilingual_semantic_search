Parastais slotzaris (Sarothamnus scoparius) ir augu suga slotzaru ģintī. Tās dabiskais izplatības areāls ir Eiropas vidus un dienvidu daļā, taču suga dekoratīvo īpašību dēļ ir plaši ieviesusies arī citās teritorijās, kur tā pārgājusi savvaļā. Latvijā tas ir reti sastopams, savvaļā pārgājis augs, kas kādreiz, galvenokārt Kurzemē, stādīts mežu ceļmalās un laucēs dzīvnieku piebarošanai ziemā. No atsevišķiem eksemplāriem līdz dažāda lieluma grupām aug sausos priežu mežos, ceļmalās un izcirtumos smilšainās augsnēs.