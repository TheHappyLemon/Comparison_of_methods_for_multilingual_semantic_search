Alfrēds Norts Vaitheds (angļu: Alfred North Whitehead, dzimis 1861. gada 15. februārī, miris 1947. gada 30. decembrī) bija angļu matemātiķis, kurš vēlāk kļuva par filozofu. Procesa filozofijas pamatlicējs. Rakstījis par algebru, loģiku, matemātikas pamatiem, zinātnes filozofiju, fiziku, metafiziku un izglītību. No 1880. līdz 1910. gadam studēja un pasniedza Kembridžas Universitātē, kur kopā ar savu bijušo skolnieku Bērtrandu Raselu no 1910. līdz 1913. gadam izdeva klasisko Principia Mathematica. 1910. gadā protestējot pret kolēģa atlaišanu saistībā ar ārlaulības sakariem, pameta Kembridžas Universitāti. No 1910. gada līdz 1924. gadam strādāja Londonas Universitātē, bet no 1924. gada līdz mūža beigām dzīvoja ASV, Keimbridžā, kur līdz 1937. gadam pasniedza Hārvarda Universitātē. Ievērojamākie darbi: Process and Reality (1927) un The Adventures of Ideas (1933).