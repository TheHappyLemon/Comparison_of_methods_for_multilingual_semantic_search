"Saimons Birčs" (angļu: Simon Birch) ir 1998. gada ASV komēdijdrāmas filma, kuras režisors un scenārija autors ir Marks Stīvens Džonsons. Galvenās lomas atveido Džims Kerijs, Džozefs Mazelo, Olivers Plets, Deivids Stratērns, Īans Maikls Smits un Ešlija Džada. Filmas pirmizrāde notika 1998. gada 11. septembrī. Filmas pamatā ir Džona Ērvinga 1989. gada romāns "Lūgšana par Ouenu Mīniju" (A Prayer for Owen Meany), bet filmā iekļauta tikai romāna pirmā puse, kā arī mainītas beigas. Ērvings neticēja, ka viņa romānu varētu veiksmīgi ekranizēt, tādēļ lūdza filmas nosaukumā aizstāt romāna varoņa vārdu Ouens Mīnijs ar citu vārdu — Saimons Birčs. Kaut arī filma būtiski atšķiras no romāna, Ērvings atzina filmas režisora un scenārija autora Džonsona izvēli attēlot tikai daļu no romāna. Filmā stāstīts par 12 gadus veco Džo Ventevērtu un viņa labāko draugu Saimonu Birču, kurš no dzimšanas ir punduris. Saimons ir pārliecināts, ka Dievs viņam dzīvē paredzējis kādu lielu mērķi.