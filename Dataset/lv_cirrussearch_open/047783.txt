"Līdz džekpots mūs šķirs" (angļu: What Happens in Vegas) ir 2008. gada ASV kinokomēdija, kuras režisors ir Toms Vogans. Galvenās lomas filmā atveido Eštons Kučers, Kemerone Diasa, Robs Kordrijs, Deniss Millers un Trīts Viljamss. Filmas pirmizrāde notika 2008. gada 22. aprīlī Londonā. Džoja un Džeks nejauši satiekas Lasvegasā pēc tam, kad kļūdas rezultātā abiem tiek piešķirta kopīga viesnīcas istaba. Abi pavada nakti, kopā ballējoties un piedzeroties, kas noved pie tā, ka Džoja un Džeks apprecas. Nākamajā rītā abi saprot, ka laulība bija kļūda un nolemj izšķirties, tomēr tiesnesis paziņo, ka Džeks un Džoja varēs izšķirties tikai tad, ja viņi to vēlēsies arī pēc pusgada.