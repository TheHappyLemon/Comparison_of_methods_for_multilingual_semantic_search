Tasejeva (krievu: Тасеева) ir Sibīrijas upe, Angaras kreisā un tās lielākā pieteka Krievijas Federācijas Krasnojarskas novadā. Veidojas, satekot Udai un Birjusai, tek ziemeļrietumu virzienā starp Pieangaras plato austrumos un Jeņisejas skraustu rietumos. Upes garums ir 116 km, bet skaitot ar tās lielāko satekupi Udu — 1240 km. 15—20 km pēc satekas tek pa šauru ieleju, tālāk pārtop par līdzenumu upi. Ietek Angarā 68 km no tās ietekas Jeņisejā. Tasejeva visā garumā kuģojama. Aizsalst no oktobra līdz maijam. Upe nosaukumu ieguvusi 17. gadsimtā no tungusu valdnieka Taseja vārda.