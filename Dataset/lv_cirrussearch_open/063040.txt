"Reinkarnācija" (angļu: Hereditary) ir 2018. gada ASV šausmu filma, kuras režisors un scenārija autors ir Ari Asters. Filmā galvenās lomas atveido Toni Kolete, Alekss Volfs, Millija Šapiro, Enna Dauda un Gabriels Bairns. Filma stāsta par Greiemu ģimeni, ar kuru pēc vecmāmiņas nāves sāk notikt neizskaidrojamas un mistiskas lietas. "Reinkarnācija" pirmizrāde notika 2018. gada 21. janvārī Sandensas kinofestivālā, bet to izplatīja A24. "Reinkarnācija" ir Astera pirmā pilnmetrāžas filma. Filma saņēma plašu kritiķu novērtējumu, īpaši izceļot Koletes aktierspēli un Astera režiju. Jau kopš iznākšanas brīža tā tiek uzskatīta par vienu no 21. gadsimta labākajām un biedējošākajām šausmu filmām, kā arī par vienu no labākajām šausmu filmām vispār. Filmas kases ieņēmumi pārsniedza 80 miljonus ASV dolārus pie 10 miljonu budžeta un tā kļuva par A24 visu laiku pelnošāko filmu, līdz to 2022. gadā pārspēja "Viss visur vienlaikus".