"Mošķīši" (angļu: Monsters, Inc.) ir 2001. gadā uzņemta Amerikas Savienoto Valstu datoranimācijas filma. Galveno tēlu balsis ierunājuši Džons Gudmens, Billijs Kristels, Stīvs Bušemi, Džeimss Kobērns un Dženifera Tillija. Filmas režisors ir Pīts Dokters, kuram tā bija debijas filma šajā amatā. Filma ir par mošķīšiem, kas naktīs dodas biedēt bērnus. Viņi no bērnu bailēm iegūst enerģiju, savukārt šī enerģija ļauj pastāvēt mošķīšu pasaulei. Filmas centrālie tēli ir Sallijs Salivans (ierunā Gudmens) un Maiks Vazovskis (ierunā Kristels). Kārtējā baiļu enerģijas ievākšanas reizē mošķīšu pasaulē iemaldās bērns. Izrādās, ka mošķīši vēl vairāk baidās no bērniem, nekā bērni baidās no mošķīšiem.