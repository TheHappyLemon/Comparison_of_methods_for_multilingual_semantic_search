Maokes kalni (indonēziešu: Pegunungan Maoke — ‘Sniegotie kaln]’) ir kalnu grēda Jaungvinejas salas rietumdaļā. Stiepjas ap 700 km garumā rietumu—austrumu virzienā galvenokārt Indonēzijas teritorijā, austrumos nedaudz iestiepjoties Papua-Jaungvinejā, kur Maokes kalni pāriet Bismarka grēdā. Vidējais augstums 4000—4500 m, augstākā virsotne ir Džajas kalns (4884 m vjl). Sastāv no vairākām paralēlām kalnu grēdām, lielākās no kurām ir Sudirmana grēda rietumos un Džajavidžajas grēda austrumos. Kalni veidoti no gneisiem, granītiem, smilšakmeņiem, kaļķakmeņiem, slānekļiem. Nogāzes līdz 700 m augstumam klātas ar tropu mežiem, augstāk — ozolu, kastaņu, eikaliptu meži. Virs 4400 m augstuma — klinšainas virsotnes; atsevišķās virsotnēs mēdz veidoties sniegāji un ledāji. Maokes kalni ir augstākā kalnu sistēma starp Himalajiem un Andiem.