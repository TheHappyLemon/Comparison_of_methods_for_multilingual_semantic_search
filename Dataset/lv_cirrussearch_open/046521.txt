Ričards Elans Sīrfoss (Richard Alan Searfoss; dzimis 1956. gada 5. jūnijā, miris 2018. gada 29. septembrī) bija NASA kosmonauts, ASV Gaisa spēku pulkvedis, izmēģinātājlidotājs. Ričards Sīrfoss piedzima Mičiganas štata Montklemensā, bet bērnību pavadīja Portsmutā, Ņūhempšīrā. 1978. gadā Sīrfoss ASV Gaisa spēku akadēmijā ieguva bakalaura grādu aeronautikas inženierijā. 1979. gadā viņš Kalifornijas Tehnoloģiju institūtā ieguva maģistra grādu aeronautikā. 1980. gadā Ričards Sīrfoss pabeidza Pilotu apmācības pēcdiploma kursus Viljamsa Gaisa Spēku bāzē un sāka dienestu ASV Gaisa spēkos. No 1981. līdz 1984. gadam viņš dienēja Karalisko Gaisa spēku Leikenheltas bāzē, lidojot ar F-111F. Pēc tam līdz 1987. gadam Mauntinhomas bāzē viņš dienēja par F-111A pilotu instruktoru un ieroču virsnieku. 1988. gadā Sīrfoss absolvēja Jūras kara flotes izmēģinātājpilotu skolu Patuksentriverā. Pēc tam viņš bija lidojumu instruktors ASV Gaisa Spēku izmēģinātājpilotu skolā Edvardsa Gaisa Spēku bāzē. 1990. gada janvārī Ričards Sīrfoss tika uzņemts NASA 13. iesaukuma astronautu vienībā. 1991. gadāa jūlij viņš pabeidza kosmonautu vispārējo apmācību un ieguva astronauta kvalifikāciju. Tad viņš darbojās komandā, kas bija atbildīga par Space Shuttle apkalpes iekāpšanu, piesprādzēšanos pirms starta un apkalpes izkāpšanu pēc nolaišanās. Pēc tam viņš tika darbojās Shuttle Avionics Integration Laboratory lidojuma programmatūras testēšanā. Pirmo lidojumu kosmosā Ričards Sīrfoss devās 1993. gada oktobrī Space Shuttle misijā STS-58 kā kosmoplāna pilots. Otro reizi kosmosā Sīrfoss devās 1996. gada martā misijā STS-76 uz Krievijas orbitālo staciju Mir. Trešais Sīforsa lidojums kosmosā notika 1998. gada aprīlī misijā STS-90, esot komandierim. 1998. gada beigās Ričards Sīrfoss atstāja NASA. Pēc tam viņš strādāja privātās struktūrās, bet pēc pāris gadiem atgriezās NASA Draidena lidojumu pētniecības centrā un strādāja par pētniecības izmēģinātājpilotu. 2003. gadā viņš atstāja Draidena centru un darbojās privātās struktūrās. Sīrfoss bija kosmiskās sacensības Ansari X Prize tiesnesis. Viņš bija Nacionālās izmēģinātājpilotu skolas instruktors Mohaves kosmoportā. 2000. gadu vidū Sīrfoss sāka strādāt XCOR Aerospace. 2013. gadā viņš kļuva par XCOR Galveno izmēģinātājpilotu.