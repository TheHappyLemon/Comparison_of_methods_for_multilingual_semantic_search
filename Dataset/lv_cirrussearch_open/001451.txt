Šis raksts ir par futbola vārtsargu. Par citām jēdziena Kulakovs nozīmēm skatīt nozīmju atdalīšanas lapu. Aleksandrs Kulakovs (dzimis 1956. gada 14. aprīlī) ir bijušais Latvijas futbola vārtsargs, kurš lielāko karjeras daļu aizvadīja Daugava Rīga sastāvā. Piecpadsmit gadu vecumā Kulakovs bija Luhovicu "Spartak" komandas pamatvārtsargs. Pēc pāris veiksmīgām spēlēm Krievijas PFSR sastāvā Konstantīns Beskovs piedāvāja viņam pārcelties uz Maskavas "Dinamo" rezerves komandu. 1974. gadā viņš pārcēlās uz VEF Rīga, ar ko uzvarēja Latvijas PSR čempionātā 1974. un 1975. gadā. 1976. viņš pārcēlās uz Rīgas "Daugava" komandu, tobrīd Latvijas PSR spēcīgāko klubu, kas tobrīd spēlēja PSRS futbola piramīdas otrajā līmenī. Pirmajās sezonās viņa konkurenti bija Laimonis Laizāns un Rolands Žagars, bet drīz viņš kļuva par neapstrīdamu kluba pamatvārtsargu. No 1977. līdz 1989. gadam viņš aizvadīja 330 spēles Daugavas sastāvā, līdz viņu izkonkurēja Oļegs Karavajevs. 1991. gadā viņš ar Forums Skonto uzvarēja Latvijas čempionātā. 1992. gadā Kulakovs aizvadīja vienu spēli arī Latvijas izlasē. Pēc spēlētāja karjeras beigām Kulakovs uzsāka trenera darbu. Šobrīd viņš ir Skonto FC un Latvijas izlases vārtsargu treneris.