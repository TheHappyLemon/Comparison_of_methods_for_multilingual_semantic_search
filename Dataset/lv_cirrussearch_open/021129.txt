Gabrjela de Kastilja (spāņu: Base Antártica Gabriel de Castilla) ir Spānijas vasaras polārstacija Antarktikā. Izvietojusies Dienvidšetlendas salās, Disepšenas salas krastā pie tās iekšējā līča Fostera ostas 1 km no Argentīnas stacijas Desepsjonas. Stacija izveidota 1990. gadā un nosaukta par godu spāņu kuģotājam Gabrjelam de Kastiljam, kas, iespējams, 1603. gadā šķērsojis Dreika šaurumu un sasniedzis 64. dienvidu paralēli. Stacija atrodas Spānijas armijas pārziņā, bet zinātniskos pētījumus koordinē Spānijas Polārā komiteja. Galvenās izpētes jomas ir jūras bioloģija, medicīna, seismoloģija un meteoroloģija.