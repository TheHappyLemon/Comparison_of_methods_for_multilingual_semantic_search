Riteņbraukšana 1900. gada vasaras olimpiskajās spēlēs bija viens no 20 oficiālajiem olimpiskajiem sporta veidiem. Riteņbraukšanas sacensības tika aizvadītas Vensēnas velodromā no 1900. gada 11. septembra līdz 15. septembrim. Sacensību laikā tika aizvadītas 95 dažādas disciplīnas, taču šobrīd Starptautiskā Olimpiskā komiteja un olimpisko spēļu vēsturnieks Bils Mallons par "olimpiskajām" disciplīnām atzīst tikai trīs: 25 kilometru, sprinta un punktu braucienus. Šajās trijās disciplīnās kopā startēja 72 sportisti no 7 valstīm, taču visās sacensībās varētu būt startējuši aptuveni 250 dalībnieki. Visvairāk olimpisko medaļu, kopā 6 medaļas (2 zelta, 2 sudraba un 2 bronzas medaļas) ieguva Francijas riteņbraucēji. Savukārt pa vienai olimpiskajai medaļai ieguva Itālijas, Vācijas un ASV riteņbraucēji. Itālija un ASV izcīnīja savas pirmās olimpiskās medaļas riteņbraukšanā.