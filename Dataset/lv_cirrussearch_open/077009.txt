Team US F1 bija ASV Formula 1 autosacīkšu komanda, kura plānoja debitēt 2010. gadā. Tā bija viena no četrām komandām, kuras tosezon debitētu F1 čempionātā. Komandu dibināja inženieris Kens Andersons un žurnālists Pīters Vindzors. US F1 lietotu Cosworth dzinējus. US F1 iepriekš tika saukta arī par US Grand Prix Engineering un USGPE, sakarā ar nesaskaņām par nosaukuma "F1" lietošanas tiesībām. Komandas galvenā bāze atradās Šarlotas pilsētā ASV. Komandai bija plānota arī bāze Askoitijā, Basku zemē, Spānijā, kur atrodas arī Epsilon Euskadi sacīkšu komandas bāze. Andersons bija paziņojis, ka vēlas, lai komandā brauktu divi ASV braucēji, tomēr komanda noslēdza līgumu ar Argentīnas pilotu Hosē Mariju Lopesu. 2010. gada 2. martā Lopess tika atbrīvots no līgumsaistībām un US F1 atsauca dalību Formula 1 čempionātā.