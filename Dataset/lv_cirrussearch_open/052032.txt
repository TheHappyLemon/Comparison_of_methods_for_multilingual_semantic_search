Šons Korijs Kārters (angļu: Shawn Corey Carter; dzimis 1969. gada 4. decembrī Ņujorkā), labāk pazīstams ar savu skatuves vārdu Jay-Z, ir amerikāņu reperis, bijušais ierakstu kompāniju Def Jam un Roc-A-Fella Records prezidents. Viņš ir viens no komerciāli veiksmīgākajiem hiphopa izpildītājiem pasaulē. Jay-Z izdevis 10 studijas albumus, no kuriem 8 sasnieguši pirmo vietu ASV albumu topā, 4 sadarbības albumus un 3 dziesmu izlases. Viņš ir sadarbojies ar vairākiem pazīstamiem māksliniekiem, tostarp savu sievu Bejonsi Noulzu, Riannu, Linkin Park, R. Kelly, Ja Rule, Farelu Viljamsu un citiem. 2003. gadā Jay-Z paziņoja, ka vairs neizdos studijas jaunus studijas albumus un ies pensijā, taču 2006. gadā tomēr klajā nāca jauns albums. Jay-Z ir arī veiksmīgs uzņēmējs, viņš ir viens no NBA komandas Bruklinas "Nets" līdzīpašniekiem, viņa kopējā īpašumu vērtība sasniedz 547 miljonus ASV dolāru. Jay-Z kā aktieris ir piedalījies arī vairākās filmās.