Džonatans Kī Kvans (angļu: Jonathan Ke Quan; dzimis 1971. gada 20. augustā kā Kvans Ke Hjū (vjetnamiešu: Quan Kế Huy)) ir Vjetnamā dzimis amerikāņu aktieris. Savu karjeru sācis kā bērnu aktieris, filmējoties Stīvena Spīlberga filmā "Indiana Džonss un likteņa templis" (1984) un Ričarda Donera filmā "Palaidņi un pirātu zelts" (The Goonies, 1985). Tam sekoja dažas lomas 1990. gados, līdz viņš savu aktiera karjeru pārtrauca uz 19 gadiem, lai strādātu kā kaskadieru horeogrāfs un režisora asistents. Pie aktiera karjeras atgriezies ar filmu Finding ʻOhana (2021). Tai sekoja loma kritiķu novērtētajā filmā "Viss visur vienlaikus" (2022), par ko viņš saņēma Amerikas Kinoakadēmijas balvu kategorijā "Labākais aktieris otrā plāna lomā", Zelta globusa balvu un Ekrāna aktieru ģildes balvu. Kvans kļuva par pirmo Vjetnamā dzimušo personu, kas saņēmis Kinoakadēmijas balvu. 2023. gadā Time viņu iekļāva savā 100 pasaulē ietekmīgāko cilvēku sarakstā.