Čans Sontheks (hangils: 장성택, handža: 張成澤, jaunā tr.: Jang Seong-taek, M.—R.: Chang Sŏngt'aek, dzimis 1946. gada 2. februārī, miris 2013. gada 12. decembrī) bija augsta ranga Ziemeļkorejas valsts un partijas darbinieks. Viņš bija Ziemeļkorejas valsts vadītāja Kima Čenira svainis (māsas Kimas Kjonhijas vīrs), taču viņa dēla, nākamā līdera Kima Čonina valdīšanas laikā krita nežēlastībā un tika sodīts ar nāvessodu. Studējis Kima Irsena universitātē Phenjanā, kā arī Maskavas Valsts universitātē. Pēc atgriešanās no studijām Maskavā apprecēja valsts vadītāja Kima Irsena meitu Kimu Kjonhiju. Viņas brāļa Kima Čenira valdīšanas laikā Čans Sontheks ieņēma augstus amatus Ziemeļkorejas valsts un valdošās Korejas Strādnieku partijas struktūrās. Kopš 2009. gada bija Ziemeļkorejas Aizsardzības komitejas priekšsēdētāja vietnieks, kas pēc būtības ir otrais augstākais amats valstī. 2013. gada decembrī tika atbrīvots no visiem amatiem, arestēts, kā iemeslus minot korupciju, narkotiku lietošanu, necienīgas attiecības ar sievietēm, aizraušanos ar azartspēlēm un citu likumu pārkāpšanu. Šāda detāla sabiedrības informēšana par aresta iemesliem un pat aresta brīža fotoattēlu publiskošana ir bezprecedenta gadījums KTDR vēsturē. 12. decembrī kara tribunāls apvainoja Čanu Sontheku mēģinājumā gāzt pastāvošo valsts iekārtu un piesprieda viņam nāvessodu, kas tai pašā dienā arī tika izpildīts.