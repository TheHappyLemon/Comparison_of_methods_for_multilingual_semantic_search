Foo Fighters ir amerikāņu rokgrupa, kuru izveidojis mūziķis Deivs Grols. Par grupas dzimšanas gadu uzskata 1995. gadu. Grupas nosaukums veidojies no Otrā pasaules kara termina foo fighter, kuru izmantojuši Sabiedroto lidmašīnu piloti, lai apzīmētu NLO vai mistiskas parādības. Populārākie Foo Fighters hiti ir This Is a Call, Everlong, Learn to Fly, All My Life, Times Like These, Best of You un DOA. Divi no viņu albumiem — There Is Nothing Left to Lose un One by One — ir ieguvuši Grammy balvu kā labākie rokmūzikas albumi. Grupa izdevusi astoņus studijas albumus un dažas dziesmas filmām, tai skaitā The One filmai Orange County. 2017. gada 21.jūnijā Foo Fighters uzstājās ar divarpus stundu garu koncertu Lucavsalā, kas bija grupas pirmā uzstāšanās Baltijas valstīs.