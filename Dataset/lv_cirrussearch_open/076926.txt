Maikls Trents Reznors (angļu: Michael Trent Reznor; dzimis 1965. gada 17. maijā) ir amerikāņu dziedātājs, komponists, multiinstrumentālists un mūzikas producents. Visvairāk zināms kā industriālā roka projekta Nine Inch Nails izveidotājs. Ir bijis Option 30, The Innocent, Exotic Birds, Tapeworm grupu dalībnieks, pašlaik darbojas grupā How To Destroy Angels. 2007. gadā Reznors beidza sadarbību ar ierakstu kompāniju Interscope Records un pašlaik ir neatkarīgs mūziķis, izdodot mūziku paša izveidotā izdevējkompānijā The Null Corporation. Reznors ir sadarbojies ar vairākiem citiem mūziķiem, tai skaitā ir bijis producents Merilina Mensona un Sola Viljamsa mūzikas ierakstiem. Veidojis arī videospēļu un filmu skaņu celiņus. Par 2010. gadā kopā ar Atikusu Rosu komponēto The Social Network skaņu celiņu filmai "Sociālais tīkls" saņēmis Zelta globusa un Amerikas Kinoakadēmijas balvu. Abi kopā saņēmuši arī Emmy balvu par mūziku TV miniseriālam Watchmen (2019). 2021. gadā par mūziku animācijas filmai "Dvēsele" kopā ar Atikusu Rosu un Džonu Batistu saņēma Kinoakadēmijas balvu nominācijā "Labākā oriģinālmūzika", Zelta globusa balvu nominācijā "Labākais skaņu celiņš" un BAFTA kino balvu nominācijā "Labākā oriģinālmūzika". Žurnāls Time 1997. gadā Reznoru atzina kā vienu no gada ietekmīgākajiem cilvēkiem, bet Spin Reznoru ir raksturojis "kā vissvarīgāko mākslinieku mūzikas industrijā".