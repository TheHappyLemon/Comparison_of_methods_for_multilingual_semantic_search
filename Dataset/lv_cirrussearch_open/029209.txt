Dēla (grieķu: Δήλος) ir Grieķijai piederoša sala Egejas jūrā, Kiklādu arhipelāgā, administratīvi ietilpst Dienvidegejas perifērijā. Viena no nozīmīgākajām mitoloģiskajām, vēsturiskajām un arheoloģiskajām vietām valstī. Tiek uzskatīts, ka šeit Lēto dzemdējusi Artemīdu un Apollonu. Jonieši salā aizsāka Dēlas svētkus, tika rīkotas spēles par godu Apollonam, kura pielūgšanas kultu arī ieviesa jonieši. Dēlas sala bija svētceļojumu mērķis, vēlāk — tirdzniecības osta. Mūsdienās Dēla ir mazapdzīvota sala, te atvērts arheoloģijas muzejs. Kopš 1873. gada salā tiek veikti arheoloģiskie izrakumi Atēnu Francijas skolas (École Française d’Athènes) vadībā. Ievērojami objekti Dēlas salā ir teātris, teātra kvartāls, lauvu terase, Dionīsa māja, Dioskurīda un Kleopatras māja, Svētais ezers. 1990. gadā Dēla iekļauta UNESCO Pasaules mantojuma sarakstā.