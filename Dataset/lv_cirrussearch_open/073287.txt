Čiksulubas krāteris (spāņu: Cráter de Chicxulub), saukts arī par Čikšulubas krāteri, ir aizvēsturisks triecienkrāteris, kas atrodas zem Jukatanas pussalas mūsdienu Meksikas teritorijā. Tiek lēsts, ka triecienkrāteris ir izveidojies pirms aptuveni 65,5 miljoniem gadu, kad meteorīts, kura diametrs bija vismaz 10 kilometri, sadūrās ar Zemi, tādējādi izraisot krīta-terciāra masveida izmiršanu, kā rezultātā gāja bojā visi dinozauri un vairums citu dzīvnieku un augu sugas. Sadursmes enerģija tiek lēsta ap 5×1023 džouliem, kas ir ekvivalents lielums 100 000 gigatonnām trotila. Čiksulubas krātera diametrs ir 180 kilometri, tas ir pašlaik otrs lielākais zināmais triecienkrāteris uz Zemes virsmas.