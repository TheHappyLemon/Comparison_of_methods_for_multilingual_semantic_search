Sarainā magone (latīņu: Papaver argemone) ir augu suga magoņu dzimtā. Sugas sākotnējais izplatības areāls ir Eiropas dienviddaļā, no kurienes tā ir plaši izplatījusies centrālajā un, daļēji, arī ziemeļu daļā. Latviju šķērso sugas areāla ziemeļaustrumu robeža, tādēļ tā Latvijas teritorijā ir sastopama nevienmērīgi — nereti Kurzemē un Viduslatvijā, reti DA daļā, nav sastopama galējos ZZA apvidos. Atsevišķi augu eksemplāri un nelielas grupas aug tīrumos, atmatās, granšainās ceļmalās, karjeros un dažādās nezālienēs, vienmēr vietās ar skraju veģetāciju.