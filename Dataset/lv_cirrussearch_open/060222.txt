15 kilometri klasiskajā stilā vīriešiem bija viena no 12 disciplīnām distanču slēpošanā 2022. gada ziemas olimpiskajās spēlēs. Sacensības notika Džandzjakou, Džandzjakou slēpošanas centrā 2022. gada 11. februārī. Tajā bija pārstāvēti 99 sportisti no 50 valstīm. Disciplīnā sportistiem bija jāveic 15 kilometru slēpojums klasiskajā stilā. Olimpisko zelta medaļu šajā disciplīnā izcīnīja Somijas sportists Īvo Niskanens (finiša laiks — 37:54.8), olimpisko sudraba medaļu ieguva Krievijas Olimpiskās komitejas sportists Aleksandrs Boļšunovs (finiša laiks — 38:18.0), bet bronzas medaļu ieguva Norvēģijas sportists Juhanness Hesflots Klēbo (finiša laiks — 38:32.3). Latviju šajā disciplīnā pārstāvēja divi sportisti — Raimo Vīgants un Roberts Slotiņš. No viņiem labāko rezultātu uzrādīja Raimo Vīgants — 62. vieta (finiša laiks — 43:10.9), bet Roberts Slotinš ieguva 74. vietu (finiša laiks — 44:44.8).