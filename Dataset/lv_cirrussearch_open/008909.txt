Lorenss Džūljuss Teilors (angļu: Lawrence Julius Taylor; dzimis 1959. gada 4. februārī Vijamsburgā, Virdžīnijas štatā, ASV) ir bijušais ASV amerikāņu futbola spēlētājs, spēlējis centra aizsarga pozīcijā. Visu profesionāļa karjeru aizvadījis NFL kluba Ņujorkas "Giants" sastāvā. Viņš tiek uzskatīts par vienu no visu laiku izcilākajiem amerikāņu futbola spēlētājiem, daudzi amerikāņu futbola eksperti, bijušie spēlētāji, treneri, mediji un daudzi citi viņu uzskata par visu laiku izcilāko spēlētāju aizsardzībā. Viņš aizvadīja veiksmīgu karjeru Ziemeļkarolīnas universitātes komandas sastāvā NCAA turnīrā. 1981. gada NFL draftā viņu Ņujorkas "Giants" izraudzījās ar kopējo 2. kārtas numuru. Debijas sezonā viņš saņēma vairākas balvas kā labākais aizsardzības spēlētājs. L. Teilors trīs reizes tika atzīts par līgas labāko spēlētāju aizsardzībā un 1986. gada sezonā tika atzīts par visas līgas visvērtīgāko spēlētāju (MVP). Kopā ar "Giants" divas reizes triumfēja Superkausa izcīņā. L. Teilors vairākkārt ticis diskvalificēts par narkotiku lietošanu, trīs reizes pēc karjeras beigšanas ticis sodīts ar cietumsodu. Piedalījies ASV deju šova "Dejo ar zvaigzni" astotajā sezonā.