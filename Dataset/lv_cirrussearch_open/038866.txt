Gerijs Kents Māršals (angļu: Garry Kent Marshall, dzimis 1934. gada 13. novembrī, miris 2016. gada 19. jūlijā) bija amerikāņu aktieris, kinorežisors un kinoproducents. Savu karjeru Māršals uzsāka 1960. gados rakstot scenārijus seriāliem The Lucy Show un The Dick Van Dyke Show. 1970. gadā viņš televīzijas seriālam pārveidoja Nīla Saimona 1965. gada lugu The Odd Couple. Ieguva atpazīstamību, veidojot seriālus Happy Days (1974–1984), Laverne and Shirley (1976–1983) un Mork and Mindy (1978–1982). Starp viņa režisētajām filmām ir "Pār bortu" (Overboard, 1987), Beaches (1988), "Jaukā sieviete" (1990), "Bēgošā līgava" (1999) un ģimenes filmas "Princese pret pašas gribu" (2001) un "Princese pret pašas gribu 2" (2004). Vēl viņš režisējis romantiskās komēdijas "Valentīna diena" (2010), "Jaungada nakts" (2011) un "Mātes diena" (2016).