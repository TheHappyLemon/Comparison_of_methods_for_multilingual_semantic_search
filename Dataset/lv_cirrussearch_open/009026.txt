Annešs Bērings Breivīks (norvēģu: Anders Behring Breivik, izrunā: ['andəʂ 'beːɾiŋ 'bɾæɪʋiːk]; dzimis 1979. gada 13. februārī Oslo, Norvēģijā) ir notiesāts terorists, kas bija vainīgais 2011. gada terorista uzbrukumā Norvēģijā. 2011. gada 22. jūlijā viņa izraisītajā valdības ēku sprādzienā Oslo gāja bojā astoņi cilvēki. Vēlāk Breivīks nogalināja vēl 69 cilvēkus, pārsvarā jauniešus, Darba partijas jauniešu nometnē masu apšaudē Ūtejas salā. 2012. gada augustā viņš tika apsūdzēts un notiesāts par masu slepkavībām, sprādziena izraisīšanu ar upuriem un terorismu. Uzbrukuma dienā Breivīks elektroniski publicēja tekstu krājumu 2083: A European Declaration of Independence, kurā aprakstīja savu galēji labējo kareivīgo ideoloģiju. Divas tiesu psihiatru komandas, kuras bija nozīmējusi tiesa, pirms lietas iztiesāšanas novērtēja Breivīka psiholoģisko stāvokli. Pirmajā atskaitē Breivīks tika atzīts par nepieskaitāmu, jo cieš no paranoidālās šizofrēnijas. Otrais psihiatru novērtējums tika veikts pēc sabiedrības kritikas saņemšanas par pirmo novērtējumu. Otrais novērtējums tika publicēts nedēļu pirms tiesas sākuma, tajā tika apgalvots, ka Breivīks ne uzbrukuma veikšanas brīdī, ne novērtējuma izdarīšanas brīdī nebija psihiski slims. Tā vietā viņam tika diagnosticēti narcistiskie personības traucējumi. Viņa tiesas process sākās 2012. gada 16. aprīlī, un 2012. gada 22. jūnijā tas beidzās. 2012. gada 24. augustā Oslo apgabala tiesa atzina Breivīku par pieskaitāmu un vainīgu 77 cilvēku slepkavībā. Viņam tika piespriests 21 gads cietumā (maksimāli iespējamais sods Norvēģijā par šādiem pārkāpumiem), tika noteikts, ka cietumā jāpavada vismaz desmit gadi un cietumsods var tikt pagarināts tik ilgi, kamēr Breivīks uzskatāms par draudu sabiedrībai. Breivīks neatzina tiesas leģitimitāti, tādējādi neakceptējot tās lēmumu. Viņš apgalvo, ka nevar iesniegt apelācijas sūdzību, jo tādējādi viņš atzītu Oslo apgabala tiesas autoritātes leģitimitāti.