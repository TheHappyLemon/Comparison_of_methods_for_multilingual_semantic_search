2011. gada terora akti Norvēģijā bija divi terorisma uzbrukumi Oslo, Norvēģijā, 2011. gada 22. jūlijā, kas bija vērsti pret valdību, civiliedzīvotājiem un Darba partijas jauniešu nometni, kurā kopā dzīvību zaudēja 77 cilvēki. Vispirms notika bumbas sprādziens Regjeringskvartalet (valdības ēku kvartāls) Norvēģijas galvaspilsētā Oslo plkst. 15.25.22 (CEST). Bumba tika izgatavota no mēslojuma un dīzeļdegvielas maisījuma, kas tika ievietota mašīnas aizmugurē. Mašīna tika novietota biroja ēku korpusa, kur atradās Norvēģijas premjerministra Jensa Stoltenberga birojs un citas valdības ēkas, priekšā. Sprādzienā tika nogalināti astoņi cilvēki, kā arī tika ievainoti vismaz 209, no kuriem 12 guva nopietnus ievainojumus. Otrs uzbrukums notika mazāk nekā divas stundas pēc pirmā Ūtejas salā notiekošajā vasaras nometnē. Nometni organizēja Darbas partijas jaunatnes līga, kas bija Norvēģijas vadošās Darba partijas jauniešu nodaļa. Šāvējs, kas bija tērpies Norvēģijas policista uniformā, guva piekļuvi salai un uzsāka apšaudi, kas bija vērsta pret nometnes dalībniekiem un kurā tika nogalināti 69 cilvēki, tāpat vismaz 110 cilvēki tika ievainoti, 55 no kuriem ievainojumi bija nopietni. 69. upuris mira slimnīcā divas dienas pēc slaktiņa. Starp mirušajiem bija premjerministra Stoltenberga draugi un Norvēģijas kroņprinceses Metes Māritas pusbrālis. Šis bija nāvējošākais uzbrukums Norvēģijā kopš Otrā pasaules kara, vēlākajā aptaujā tika atklāts, ka vidēji katrs ceturtais norvēģis "pazina kādu, kas bija iesaistīts uzbrukumā". Eiropas Savienība, NATO un vairākas valstis izteica atbalstu Norvēģijai un nosodīja uzbrukumus. 2012. gada 13. augustā Norvēģijas premjerministrs saņēma ziņojumu, kurā tika atzīts, ka Norvēģijas policija varēja novērst sprādzienu Oslo centrā un noķert šāvēju Ūtejā ātrāk. Norvēģijas policija arestēja Annešu Bēringu Breivīku, 32 gadus vecu norvēģu labējo ekstrēmistu, Ūtejas salā un apsūdzēja viņu abos uzbrukumos. Tiesas process pret Breivīku ilga no 2012. gada 16. aprīļa līdz 22. jūnijam Oslo apgabala tiesā, kur Breivīks atzina, ka ir veicis uzbrukumus, par kuriem viņš tiek apsūdzēts, tomēr noliedza savu vainu. 2012. gada 24. augustā Breivīks tika notiesāts, un viņam tika piespriests 21 gads cietumā, kas gan termiņa beigās var tikt pagarināts tik ilgi, kamēr viņš uzskatāms par draudu sabiedrībai.