The Trial of the Chicago 7 ir 2020. gada ASV vēsturiska tiesu drāma, kuras režisors un scenārija autors ir Ārons Sorkins. Filmā galvenās lomas atveido Jāhja Abduls Matīns II, Saša Barons Koens, Denjels Flahertijs, Džozefs Gordons-Levits, Maikls Kītons, Frenks Landžella, Džons Kerols Linčs, Edijs Redmeins, Noa Robinss, Marks Railenss, Alekss Šarps un Džeremijs Strongs. Filma stāsta par "Čikāgas septītnieka", grupas Vjetnamas kara protestētājiem, kurus apsūdzēja par nodomu izraisīt vardarbīgas nekārtības 1968. gada Demokrātu nacionālajā konventā Čikāgā. Sorkins sākotnējo scenāriju sarakstīja 2007. gadā ar ieceri, ka Stīvens Spīlbergs režisēs filmu. Sorkins kā režisoru apstiprināja 2018. gada oktobrī, Spīlbergam esot par filmas izpildproducentu. Filmēšana norisinājās 2019. gada rudenī Čikāgā un Ņūdžersijā. Sākotnēji plānoja, ka filmu izplatīs Paramount Pictures, bet COVID-19 pandēmijas dēļ izplatīšanas tiesības pārdeva straumēšanas servisam Netflix. The Trial of the Chicago 7 pirmizrāde notika 2020. gada 25. septembrī, bet kopš 16. oktobra tā ir pieejama Netflix. Filma saņēma pozitīvas kritiķu atsauksmes, slavējot aktierspēli (īpaši Sašas Barona Koena), Sorkina scenāriju, operatora darbu, montāžu, kā arī paralēles starp 1960. gadiem un mūsdienām. Filmu nominēja 93. Kinoakadēmijas balvai sešās kategorijās, tai skaitā kategorijās "Labākā filma", "Labākais aktieris otrā plāna lomā" (Koens) un "Labākais oriģinālscenārijs". Filmu nominēja arī piecām Zelta globusa balvām (saņemot to par scenāriju), trīs Ekrāna aktieru ģildes balvām (saņemot to par labāko aktieru ansambli) un trīs BAFTA kino balvām.