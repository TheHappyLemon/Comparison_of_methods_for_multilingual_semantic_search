2010. gada Pasaules čempionāts šosejas riteņbraukšanā notika Džīlongā un Melburnā, Austrālijā, piecu dienu garumā, no 29. septembra līdz 3. oktobrim. Čempionāts sastāvēja no grupas un individuālā brauciena vīriešiem, sievietēm un vīriešiem līdz 23 gadu vecumam. Tas bija 83. Pasaules čempionāts un pirmā reize, kad tas notika Austrālijā. Sakritības pēc savu Pasaules čempiona titulu bija jāaizstāv austrālietim Keidelam Evansam, kura dzīvesvieta atradās 20 kilometrus no Džīlongas. Individuālais brauciens un lielākā daļa no grupas braucieniem notika Džīlongā, bet pēdējās sacensības, vīriešu grupas brauciens sākās Melburnā un devās Džīlongas virzienā, kur tas noslēdzās ar 11 apļiem pilsētas apkaimē. Šveices pārstāvis Fabians Kančellāra veiksmīgi aizstāvēja savu individuālā brauciena čempiontitulu, sasniedzot ceturto uzvaru, kas bija jauns rekords. Grupas braucienā Tūrs Hūshovds kļuva par pirmo Norvēģijas pārstāvi, kurš izcīnījis šo titulu. Bronzu ieguva Ellens Deiviss, kurš nodrošināja mājiniekiem pirmo vietu medaļu kopvērtējumā.