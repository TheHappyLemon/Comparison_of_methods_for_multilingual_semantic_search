1999. gada FIFA Konfederāciju kauss bija ceturtais Konfederāciju kausa turnīrs futbolā. Tas notika Meksikā no 1999. gada 24. jūlija līdz 4. augustam. Turnīru otro reizi organizēja FIFA. Tajā piedalījās astoņas izlases, kas bija sadalītas divās grupās pa četrām komandām, divas komandas no katras grupas iekļuva pusfinālā. Par turnīra uzvarētājiem kļuva Meksika, kas finālā ar 4:3 pieveica Brazīliju. Meksika kļuva par pirmo rīkotājvalsti, kas uzvarēja Konfederāciju kausā. Trīs spēlētāji turnīrā guva sešus vārtus, bet par vērtīgāko spēlētāju tika atzīts Brazīlijas futbolists Ronaldiņu.