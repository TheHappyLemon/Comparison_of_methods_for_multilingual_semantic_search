Banda ir prettiesiskas uzvedības īstenojoša indivīdu grupa, kam ir izteikta vadošā persona vai personu grupa (vadība) un iekšēja organizācija un kas ir saistāma vai kas pati ir uzņēmusies kādas teritorijas vai sabiedrības pārvaldi. Bandas dalībnieki bandā iesaistās bez noteiktiem priekšnoteikumiem, bet dažkārt tiem ir jāpierāda sava uzticība un jāveic bandas noteikti pārbaudījumi, pārsvarā saistīti ar vardarbību un zādzībām. Bandas pārsvarā veidojas dabiski trīs veidos: nodarbojoties ar pretlikumīgu komerciju, īstenojot pretlikumīgu ideoloģiju vai arī apvienojoties individuāliem likumpārkāpējiem (zagļiem un laupītājiem). Visizplatītākās kriminālās aktivitātes, ar kurām nodarbojās bandas, ir nelegālā narkotiku tirdzniecība, ieroču tirdzniecība, prostitūcija, kontrabanda, naida noziegumi, zādzības, laupīšanas un rekets. Pēc Federālā izmeklēšanas biroja datiem aptuveni 1,4 miljoni ASV iedzīvotāji ir kādas bandas dalībnieki.