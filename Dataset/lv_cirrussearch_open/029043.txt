Ilie Nestase (rumāņu: Ilie Năstase, izrunā: [iˈli.e nəsˈtase]; dzimis 1946. gada 19. jūlijā) ir bijušais rumāņu tenisists, bijis ATP ranga līderis vienspēlēs. Viens no vadošajiem 20. gadsimta 70. gadu tenisistiem. Viens no pieciem tenisistiem, kas karjeras laikā uzvarējis vismaz 100 ATP turnīros (58 vienspēļu un 45 dubultspēļu turnīri). Izcīnījis uzvaru septiņos Grand Slam turnīros (divi vienspēļu, trīs vīriešu dubulstpēļu, divi jaukto dubultspēļu). Četras reizes uzvarējis sezonas noslēguma sacensībās, septiņas reizes Championship Series turnīrā (Masters 1000 priekštecis). Otrais tenisists vēsturē starp vīriešiem, kas Grand Slam turnīrā uzvarējis, nezaudēdams nevienā setā, un pirmais, kas to izdarījis Francijas atklātajā čempionātā. 1991. gadā iekļauts Tenisa slavas zālē. 2005. gadā žurnāls Tennis ierindoja Nestasi 28. vietā pēdējo 40 gadu labāko tenisistu sarakstā.