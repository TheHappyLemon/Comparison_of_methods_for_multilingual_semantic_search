2015. gada Eirovīzijas dziesmu konkurss (angļu: Eurovision Song Contest 2015; franču: Concours Eurovision de la chanson 2015) bija 60. ikgadējais Eirovīzijas dziesmu konkurss. Tas notika Austrijā, kas konkursu rīkoja pēc Končitas Vurstas uzvaras 2014. gadā ar dziesmu Rise Like a Phoenix. Šī ir otrā reize Eirovīzijas vēsturē, kad konkurss notika Austrijā (pirmo reizi 1967. gadā). Pusfināli notika 19. un 21. maijā, savukārt fināls — 23. maijā. Konkursā piedalījās 40 valstis, tai skaitā Austrālija, kas bija ielūgta konkursa 60 gadu jubilejas atzīmēšanai. Ukraina atteicās no dalības konkursā finansiālu un politisku iemeslu dēļ. Konkursā uzvarēja Zviedrijas pārstāvis Monss Selmerlēvs ar dziesmu Heroes. Austrālija līdzās lielajam pieciniekam un rīkotājvalstij automātiski kvalificējās finālam. Austrālija piedalījās balsojumā gan abos pusfinālos, gan finālā, par Austrāliju varēja balsot arī citas valstis. Latviju konkursā pārstāvēja Aminata Savadogo, kas dziedāja dziesmu Love Injected. Otrajā pusfinālā ierindojās starp desmit visvairāk balsis saņēmušajiem māksliniekiem, tādējādi kvalificējoties finālam. Finālā viņa ieguva 6. vietu, kas ir ceturtais visu laiku labākais Latvijas rezultāts Eirovīzijas vēsturē.