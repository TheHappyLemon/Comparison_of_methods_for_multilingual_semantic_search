APOEL F.C. (grieķu: ΑΠΟΕΛ Ποδόσφαιρο; saīsinājums no Αθλητικός Ποδοσφαιρικός Όμιλος Ελλήνων Λευκωσίας — Athletikos Podosferikos Omilos Ellinon Lefkosias) ir profesionāls futbola klubs no Nikosijas, Kipras. Tas ir viens no Kipras Futbola asociācijas dibinātājiem. APOEL ir viens no valsts slavenākajiem futbola klubiem, kā arī Kipras panākumiem bagātākais klubs. Tas ir izcīnījis 28 čempiona titulus, 21 Kipras kausu un 14 superkausus. Kluba lielākais panākums Eiropas klubu sacensībās ir kvalificēšanās ceturtdaļfinālam 2011.—2012. gada UEFA Čempionu līgas sezonā. Tas ir pirmais un pašlaik vienīgais Kipras klubs, kas spējis izkļūt no UEFA Čempionu līgas grupas. APOEL tika dibināts 1926. gadā. Mājas spēles tas aizvada GSP stadionā.