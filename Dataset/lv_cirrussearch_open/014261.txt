Čiko Markss (Chico Marx), Harpo Markss (Harpo Marx), Graučo Markss (Groucho Marx), Gummo Markss (Gummo Marx) un Zepo Markss (Zeppo Marx), pazīstami arī kā brāļi Marksi (Marx Brothers), bija amerikāņu ģimenes komiķu grupa, kas darbojās no 1905. līdz 1949. gadam Brodvejā, gūstot panākumus vodeviļas žanrā, kā arī kino. Piecas no 13 filmām, kurās brāļi filmējās, iekļautas Amerikas Kinoinstitūta veidotajā 100 labāko komēdiju sarakstā, no kurām divas (Duck Soup un A Night at the Opera) iekļuva pirmajā divpadsmitniekā. Grupas jaunākie brāļi (Gummo un Zepo) to vēlāk pameta un pievērsās uzņēmējdarbībai, izveidojot vienu no lielākajām talantu aģentūrām Holivudā. Gummo nepiedalījās nevienā no filmām, bet Zepo piedalījās tikai pirmajās piecās filmās.