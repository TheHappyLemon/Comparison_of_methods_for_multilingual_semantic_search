Sergejs Rahmaņinovs (krievu: Сергей Васильевич Рахманинов; dzimis 1873. gada 1. aprīlī [v.s. 20. martā] Novgorodas guberņā, miris 1943. gada 28. martā Beverlihilsā) bija krievu komponists, pianists un diriģents. Viņš mūsdienās ir zināms kā viens no spilgtākajiem romantisma mūzikas pārstāvjiem. Rahmaņinovs pārsvarā rakstīja skaņdarbus klavierēm un orķestrim. Vieni no viņa pazīstamākajiem skaņdarbiem ir četri klavierkoncerti, "Rapsodija par Paganīni tēmu" un "2. simfonija".