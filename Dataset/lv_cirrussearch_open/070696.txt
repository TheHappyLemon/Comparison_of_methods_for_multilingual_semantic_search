Jaroslavļas kņaziste (krievu: Ярославское княжество) bija krievu kņaziste ar centru Jaroslavļas pilsētā. Tā pastāvēja 1218–1463. gadā (nomināli līdz 1471. gadam). Pēdējais Jaroslavļas kņazs bija Aleksandrs Fjodorovičs Brjuhatijs. 15. gadsimta otrajā ceturksnī notikušajos karos par lielkņazisti Aleksandrs Fjodorovičs, tāpat kā viņa tēvs, atbalstīja Vasiliju II Tumšo pret viņa pretiniekiem. Šī konflikta laikā 1433. gadā Jaroslavļa tika izlaupīta. 1463. gadā Aleksandrs Fjodorovičs bija spiests pārdot kņazistes tiesības nākamajam Maskavas lielkņazam Ivanam III.