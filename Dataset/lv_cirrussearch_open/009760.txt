Ķīmiskais savienojums ir ķīmiskā viela, kas sastāv vismaz no diviem savstarpēji saistītiem elementiem, kuru masa ir noteiktā attiecībā. Iespējami arī mainīga sastāva savienojumi, kam nav spēkā sastāva nemainības un vienkāršo attiecību likumi. Ķīmiskie savienojumi veidojas ķīmiskajās reakcijās no individuāliem ķīmiskajiem elementiem; reaģējot ķīmiskajiem elementiem ar ķīmiskajiem savienojumiem; vai arī, savā starpā reaģējot citiem ķīmiskajiem savienojumiem. Iegūtajiem savienojumiem ir citas īpašības nekā vielām, no kurām savienojums iegūts.