Šajā uzskaitījumā apkopoti 1998. gada ziemas olimpisko spēļu medaļnieki. Šīs bija XVII ziemas olimpiskās spēles, kas notika Japānas pilsētā Nagano no 1998. gada 7. februāra līdz 22. februārim. Šīs bija otrās ziemas olimpiskās spēles un trešās olimpiskās spēles, kas notikušas Japānā. Nagano olimpiskajās spēlēs piedalījās 72 valstis, kuras pārstāvēja 2176 sportisti. Kopumā tika sadalīti 72 medaļu komplekti 14 sporta veidos. Snovbords debitēja olimpisko spēļu programmā ar četrām disciplīnām (divām vīriešiem un divām sievietēm). Turklāt olimpiskajā programmā tika iekļauts arī sieviešu turnīrs hokejā — pirmo reizi olimpisko spēļu vēsturē sievietes piedalījās šajā sporta veidā. Pirmo reizi tika pasniegtas medaļas kērlingā. Trīs reizes — 1932., 1988. un 1992. gada ziemas olimpiskajās spēlēs šis sporta veids bija iekļauts kā demonstrācijas sporta veids, kurā medaļas netika pasniegtas. Taču 2006. gadā Starptautiskā Olimpiskā komiteja ar atpakaļejošu lēmumu atzina, ka 1924. gada Šamonī ziemas olimpisakajās spēlēs notikušās kērlinga sacensības ir bijis oficiāls notikums un par to pienākas medaļas, padarot Nagano kērlinga turnīru otro reizi, kad šis veids iekļauts oficiālajā spēļu programmā. Vācijas sportisti ieguva visvairāk medaļas — 29 medaļas, no tām 12 bija zelta medaļas. Otrajā vietā medaļu kopvērtējumā bija Norvēģija ar 25 medaļām, no tām 10 zelta medaļas. No 72 valstīm, kas piedalījās Nagano ziemas olimpiskajās spēlēs, 24 valstu pārstāvji ieguva vismaz vienu medaļu, no tām 15 valstis — vismaz vienu zelta medaļu. Dānija, kas ziemas olimpiskajās spēlēs piedalījās jau 19. reizi, pirmo reizi ieguva ziemas olimpisko spēļu medaļu, savukārt Bulgārija un Čehija ieguva pirmās zelta medaļas ziemas olimpiskajās spēlēs. Čehijas sportisti iepriekš bija ieguvuši divas zelta medaļas Čehoslovākijas sastāvā, bet Bulgārija ieguva bronzas medaļu 1980. gada ziemas olimpiskajās spēlēs. Latvijas sportisti šajās olimpiskajās spēlēs medaļas neguva. Larisa Lazutina no Krievijas ieguva kopā 5 medaļas un kļuva par medaļām bagātāko sportistu šajās olimpiskajās spēlēs.