Svētā Bavo katedrāle (nīderlandiešu: Sint-Baafskathedraal) ir Romas katoļu katedrāle, kas atrodas Beļģijas Austrumflandrijas provinces centrā Gentē. Katedrāle kopā ar Svētā Nikolaja baznīcu un Gentes befruā veido Gentes vecpilsētas raksturīgo siluetu. Katedrāle, kas veltīta 7. gadsimta svētajam Gentes Bavo, sākta celt 13. gadsimtā, 16. gadsimtā ieguva mūsdienu izskatu. Katedrālē atrodas viena no pazīstamākajām rietumu kristietības altārgleznām - Jana van Eika Gentes altāris.