Vilhelms Bušs (pilnā vārdā Heinrihs Kristians Vilhelms Bušs, vācu: Heinrich Christian Wilhelm Busch, dzimis 1832. gada 15. aprīlī, miris 1908. gada 9. janvārī) bija vācu karikatūrists, mākslinieks un dzejnieks, kurš kļuva pazīstams ar satīriskiem ilustrētiem stāstiem. Pazīstamākais viņa darbs ir "Makss un Morics" (1865., latviski atdzejojusi Aspazija). Vilhelms Bušs mācījies inženierzinātnes un mākslu Diseldorfā, Antverpenē un Minhenē, vēlāk pievērsies karikatūru zīmēšanai, gleznošanai un tēlniecībai. Bušs tiek uzskatīts par vienu no mūsdienu komiksu žanra pamatlicējiem.