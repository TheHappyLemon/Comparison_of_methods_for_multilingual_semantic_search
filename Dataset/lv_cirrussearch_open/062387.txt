Dušņikizdroja (poļu: Duszniki-Zdrój, vēsturiski arī Bādreinerca (vācu: Bad Reinerz)) ir pilsēta Polijas dienvidrietumos, Lejassilēzijas vojevodistē uz rietumiem no Klodzko, Stoloves kalnu nacionālā parka (Park Narodowy Gór Stołowych) teritorijā. Līdz 1945. gadam pilsēta ietilpa Vācijā, bet, pamatojoties uz Potsdamas konferences lēmumiem, pilsēta tika piešķirta Polijai, bet pilsētas vācu iedzīvotāji padzīti. 1605. gadā pilsētā tika atklāta viena no pirmajām Eiropas papīrfabrikām. Pilsēta ir pazīstams kūrorts. Tās minerālūdens avoti ir zināmi kopš viduslaikiem, bet kā kūrorts tā attīstījusies no 1769. gada.