Krievijas futbola izlase ir nacionālā futbola komanda, kas pārstāv Krieviju starptautiskās futbola sacensībās. Krievijas futbola izlasi pārvalda Krievijas Futbola savienība. Savas pirmās spēles vēl kā Krievijas Impērijas izlase tā aizvadīja pirms Pirmā pasaules kara, taču pēc tam pastāvēja kā PSRS izlase. Pēc PSRS sabrukuma Krievijas izlase četras reizes ir piedalījusies Pasaules čempionātos, kā arī 5 reizes Eiropas čempionātos. Lielākais sasniegums Pasaules kausa turnīros ir iekļūšana ceturtdaļfinālā 2018. gadā, kad čempionāts norisinājās tieši Krievijā. 2008. gada Eiropas čempionātā izlase iekļuva pusfinālā.