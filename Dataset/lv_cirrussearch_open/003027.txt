Rašīds Abduls Volless (angļu: Rasheed Abdul Wallace; dzimis 1974. gada 17. septembrī Filadelfijā, Pensilvānijas štatā, ASV) ir amerikāņu basketbolists, spēlē spēka uzbrucēja un centra pozīcijās. Pašlaik (2013) pārstāv NBA klubu Ņujorkas "Knicks". 1995. gada NBA draftā viņu izraudzījās Vašingtonas "Bullets" ar kopējo 4. kārtas numuru pirmajā drafta izvēles kārtā. Pirms spēlēšanas NBA viņš startēja NCAA, kur pārstāvēja Ziemeļkarolīnas universitātes basketbola komandu Ziemeļkarolīnas "Tar Heels". Savā pirmajā sezonā NBA viņš tika iekļauts NBA sezonas labāko jauno spēlētāju pirmajā izlasē. 2004. gadā kopā ar Detroitas "Pistons" izcīnīja NBA čempionu gredzenu. R. Vollesam pašlaik pieder līgas rekords nopelnīto tehnisko piezīmju ziņā, savas karjeras laikā viņš ir nopelnījis 306 tehniskās piezīmes. Pēc 2010. gada NBA finālsērijas beigām paziņoja par karjeras beigām. Tomēr 2012. gadā paziņoja par atgriešanos, parakstīja līgumu ar Ņujorkas "Knicks".