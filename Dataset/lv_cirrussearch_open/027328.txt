Džordžtauna (angļu: Georgetown) ir Debesbraukšanas salas galvaspilsēta un lielākā apdzīvotā vieta. Izvietojusies salas rietumu krastā Kroshila paugura pakājē. Apdzīvotā vieta veidojusies ap 1815. gada britu jūras kājnieku garnizona kazarmām, kurās izvietotie spēki bija paredzēti Svētās Helēnas salas aizsardzībai Napoleona izsūtījuma laikā. Nosaukta par godu tā laika Lielbritānijas karalim Džordžam III. Apdzīvotā vieta izauga, kad Otrā pasaules kara laikā salas dienvidos tika izveidota ASV gaisa spēku bāze, kas darbojas līdz mūsdienām.