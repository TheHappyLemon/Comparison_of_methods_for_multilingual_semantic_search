Britu salas (angļu: British Isles, skotu: Breetish Isles, velsiešu: Ynysoedd Prydain, meniešu: ny h-Ellanyn Goaldagh) ir arhipelāgs Eiropas ziemeļrietumos, starp Ziemeļjūru un Atlantijas okeānu. Uz Britu salām atrodas neatkarīgas valstis Apvienotā Karaliste (Lielbritānija) un Īrija, kā arī teritorijas, kas atrodas Apvienotās Karalistes pakļautībā. Salu platība sastāda apmēram 325 000 km2. No Eiropas kontinentālās daļas Britu salas atdala Ziemeļjūra un Padekalē un Lamanša jūras šaurumi. Arhipelāgs sastāv no divām lielām salām: Lielbritānijas un Īrijas, kuras atdala Īrijas jūra, Ziemeļu un Sentdžordža šaurums, kā arī vairākām nelielu salu grupām: Hebridu salas, Orkneju salas, Šetlendas salas, un citām salām (Menas Sala, u.c.). Dažreiz pie Britu salām pieskaita arī Normandijas salas, jo tās pieder Lielbritānijai, kaut arī atrodas netālu no Francijas piekrastes.