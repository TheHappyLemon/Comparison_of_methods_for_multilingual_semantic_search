Jāņmaizītes koks vai pāksteņa ceratonija (Ceratonia siliqua) ir mūžzaļa tauriņziežu dzimtas augu suga. Dažreiz šis augs tiek saukts par kerobu vai karobu (arābu: خَرُّوبٌ, kharrūb). Jāņmaizītes koka dabiskais izplatības areāls ir Vidusjūras reģions. Tas tiek kultivēts ēdamo pupiņu dēļ. Samaltu pupiņu masu var izmantot kā kakao pulvera aizstājēju. Termins ‘karāts’, masas mērvienība, ir cēlusies no šī auga pupiņu nosaukuma arābu vārda kīrāt. 2017. gada augustā tika ziņots, ka jāņmaizītes koks pirmo reizi uzziedējis LU Botāniskā dārza eksperimentālajā siltumnīcā.