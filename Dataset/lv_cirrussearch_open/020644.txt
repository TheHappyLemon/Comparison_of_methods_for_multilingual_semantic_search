Čenings Metjū Teitums (angļu: Channing Matthew Tatum; dzimis 1980. gada 26. aprīlī) ir amerikāņu kinoaktieris, kinoproducents, dejotājs, modelis. Pazīstams ar lomām tādās filmās kā "Solis augšup" (2006), "G. I. Joe: Kobras sacelšanās" (2009), "Dārgais Džons" (2010), "Zvērests" (2012), "Džampstrīta 21" (2012), "Maģiskais Maiks" (2012) un "G.I.Joe 2: Atmaksa" (2013), vēl ir filmējies "Treneris Kārters" (2005), "Viņa ir viņš" (2006), A Guide to Recognizing Your Saints (2006), "Dūru cīņas" (2009) un "Dilemma" (2010). Pirms aktiera karjeras dejojis striptīzu vietējā naktsklubā, tāpat strādājis kā dejotājs un modelis. Filmas "Maģiskais Maiks" sižets daļēji ir balstīts uz viņa striptīzdejotāja pieredzi.