Anna Orlova (dzimusi 1972. gada 21. augustā Rīgā) ir bijusī latviešu kamaniņu braucēja, tagad — kamaniņu braukšanas trenere. Ar kamaniņu braukšanu nodarbojās kopš 1990. gada. Piedalījusies 6 olimpiskajās spēlēs, augstākais sasniegums ir 2006. gada olimpiskajās spēlēs Turīnā iegūtā 7. vieta. A. Orlovas veiksmīgākais Pasaules čempionāts bija 2003. gadā Siguldā, kur tika izcīnīta sudraba medaļa komandu stafetē un 4. vieta individuālajās sacensībās. Pēc izcīnītās 13. vietas 2010. gada olimpiskajās spēlēs Vankūverā A. Orlova paziņoja par sportistes karjeras beigām. A. Orlova ir pirmā kamaniņu braucēja Pasaulē, kas piedalījusies sešās ziemas olimpiskajās spēlēs (tikpat ir piedalījusies arī Gerda Veisenšteienere, taču viņa divās ir startējusi bobslejā). Tas ir arī rekords starp Latvijas sportistiem ziemas olimpiskajās spēlēs, ko A. Orlova dala ar biatlonistu Ilmāru Brici.