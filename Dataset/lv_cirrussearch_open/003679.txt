Kaija Sāriaho (somu: Kaija Anneli Saariaho; dzimusi 1952. gada 14. oktobrī, mirusi 2023. gada 2. jūnijā) bija somu komponiste. Sāriaho komponētajā mūzikā bieži vērojams tradicionālo mūzikas instrumentu lietojums līdzās elektroniskās mūzikas instrumentiem un tehnoloģijām, kas ir īpaši raksturīgi komponistes agrīnajā mūzikā. 2000. gados Sāriaho sāka sacerēt arī operas. 2011. gadā Sāriaho ieguva Grammy balvu par labāko operas ierakstu un tajā pašā gadā arī saņēma Leonijas Soningas mūzikas balvu. 2021. gada februārī Sāriaho diagnosticēja glioblastomu. Viņa nomira 2023. gada 2. jūnijā Parīzē, 70 gadu vecumā.