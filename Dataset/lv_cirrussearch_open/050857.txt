Vissvētākās Jaunavas Marijas debesīs uzņemšanas Bačkovo klosteris (bulgāru: Бачковски манастир "Успение Богородично") ir 11. gadsimtā dibināts Bulgāru Pareizticīgās baznīcas stavropigiskais vīriešu klosteris, kas atrodas Rodopu kalnos, Bulgārijas dienvidos, Plovdivas apgabalā, uz dienvidiem no Plovdivas pie Asenicas upes. Arhitektūrā un tradīcijās apvieno bizantiešu, bulgāru un gruzīnu kultūras iezīmes. Klosteri dibinājis gruzīnu izcelsmes Bizantijas valsts darbinieks Grigorijs Bakuriani, kas arī personīgi esot uzrakstījis klostera tipikonu. Visi klostera brāļi bija gruzīnu izcelsmes un dievkalpojumi notika gruzīnu valodā. Otrās Bulgārijas caristes laikā klosteri atbalstīja Bulgārijas cars Ivans Aleksandrs. No 11. gadsimta šeit darbojās skola. Apmēram no 14. gadsimta klosterī sāka iestāties arī grieķi un bulgāri. Pēc tam, kad Bulgāriju iekaroja turki, klosteris tika izlaupīts, bet atsāka darbību 15. gadsimta sākumā. 1604. gadā tika uzcelta klostera katedrāle. Klosterī ir apglabāti Bulgārijas patriarhi Tarnovas Eitimijs (Свети Евтимий Търновски, ap 1325 - 1402/1404) un Kirils (Патриарх Кирил, 1901 – 1971). Vecākā saglabājusies klostera celtne ir osuārijs ar 14. gadsimta freskām.