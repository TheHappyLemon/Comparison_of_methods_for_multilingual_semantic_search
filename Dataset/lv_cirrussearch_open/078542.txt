.fi ir Somijas Interneta augstākā līmeņa domēns (ccTLD). Šo domēnu pārvalda FICORA, Somijas Telekomunikāciju regulators. 1986. gada 4. decembrī Somijas Unix lietotāju grupa no Tamperes nosūtīja pieteikumu domēna .fi reģistrēšanai. Pieteikums tika pieņemts un domēna administrācija tika nodota Tamperes Tehniskai universitātei. Vēlāk administrācija tika nodota FICIX, tad FICORA. Agrāk FICORA noteica ļoti striktus domēna reģistrēšanas noteikumus. Domēna vārdu drīkstēja reģistrēt tikai juridiskas personas, kurām piederēja preču zīmes. Šī iemesla dēļ Somijas uzņēmumi reģistrēja domēnus zem citiem augstāka līmeņa domēniem. Šis noteikums tika mainīts 2003. gada 1. septembrī. .fi domēns ārpus Somijas bija zināms saistībā ar Penet remailer (anon.penet.fi), privātu serveri, kurš ļāva sūtīt anonīmas e-pasta un Usenet vēstules deviņdesmito gadu sākumā. Kopš 2005. gada 1. septembra iespējams reģistrēt skandināvu burtus (ä, å, ö), kaut arī nav ieteicama šo burtu izmantošana primāram domēnam. Kopš 2006. gada 1. marta arī privātpersonas var reģistrēt domēna vārdus. Tomēr pastāv dažādi ierobežojumi šim domēnam, piemēram, domēnu ar uzņēmuma nosaukumu vai preču zīmi var reģistrēt attiecīgais uzņēmums vai preču zīmes īpašnieks. Skatīt arī: .ax, Olandes lēnes augstāka līmeņa domēns.