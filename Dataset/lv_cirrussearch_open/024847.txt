Critérium International bija profesionālas divu dienu riteņbraukšanas sacensības, kuras katru gadu pavasarī notika Francijā. Iepriekš tās bija zināmas arī kā Critérium National de la Route un pirmoreiz notika 1932. gadā. Daudzus gadus tās tika uzskatītas par sava veida nacionālo Francijas čempionātu, bet 1979. gadā beidzot tika atvērtas arī citu valstu sportistiem. Vienīgais sportists, kurš uzvarēja abos sacensību formātos ir Bernārs Ino. Sacensībās ir uzvarējuši daudzi no pazīstamākajiem riteņbraucējiem, to skaitā Žaks Anketils, Šons Kellijs, Bernārs Ino, Migels Indurains, Stīvens Ročs, Jops Zūtemelks, Lorāns Fiņons, Keidels Evanss un Kriss Frūms. 2016. gada 18. novembrī sacensību organizatori ASO paziņja, ka vairs nerīkos šīs sacensības un 2017. gadā tās vairs nenotiks, izbeidzot to 85 gadus ilgo vēsturi.