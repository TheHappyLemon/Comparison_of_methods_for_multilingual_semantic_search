Ouens Kejs Geriots (Owen Kay Garriott, dzimis 1930. gada 29. novembrī, miris 2019. gada 15. aprīlī) bija ASV NASA astronauts, elektroinžnieris, zinātnieks. 1953. gadā Geriots Oklahomas Universitātē ieguva bakalaura grādu elektroinžnierijā. Pēc tam viņš iestājās ASV Jūras kara flotē un līdz 1956. gadam dienēja par elektroiekārtu virsnieku uz mīnu kuģiem. 1957. gadā Stenforda Universitātē viņš ieguva maģistra grādu. 1960. gadā Geriots ieguva doktora grādu elektroinžnierijā. Pēc tam viņš Stenforda Universitātē bija asistējošais profesors un asociētais profesors. Viņš veica pētījumus jonosfēras fizikā. 1965. gada 27. jūnijā Ouens Geriots tika uzņemts NASA zinātnieku astronautu grupā. Sešu zinātnieku grupa gatavojās lidojumiem Apollo projektā. 1966. gadā viņš ieguva reaktīvo lidmašīnu pilota kvalifikāciju. 1972. gada janvārī Geriots tika orbitālās stacijas Skylab otrās ekspedīcijas pamatapkalpē kā zinātniskais pilots. Ouens Geriots pirmo lidojumu kosmosā veica 1973. gadā no 28. jūlija līdz 25. septembrim misijā Skylab 3. Viņš veica trīs iziešanas kosmosā. Pēc tam viņš strādāja Džonsona kosmosa centrā Zinātnes un pielietojumu nodaļā kā direktora vietnieks, vēlāk direktors. 1978. gada augustā Geriots tika apstiprināts Space Shuttle lidojuma STS-9 pamatapkalpē. Otro lidojumu kosmosā Ouens Geriots veica 1983. gadā no 28. novembra līdz 8. decembrim, ar kosmoplānu Columbia dodoties misijā STS-9. Pirmoreiz orbītā tika nogādāts laboratorijas modulis Spacelab, kur tika veikti vairāk nekā 70 eksperimenti. Pēc tam Geriots gatavojās Earth Observation Missions programmā. Viņš tika iekļauts Atlantis STS-61K apkalpē, bet pēc Challenger katastrofas 1986. gadā šis lidojums tika atcelts. 1986. gada jūnijā viņš atstāja NASA. Pēc tam Geriots bija konsultants vairākos aerokosmiskajos uzņēmumos. 1983. gada martā Ouens Geriots ar saviem dēliem un programmētāju Čaku Bīhi (Chuck Bueche) dibināja datorspēļu izstrādes uzņēmumu Origin. No 1988. līdz 1993. gadam Ouens Geriots bija uzņēmuma Teledyne Technologies kosmisko programmu viceprezidents. Šī nodaļa nodrošināja derīgo kravu integrāciju Spacelab projektiem. 1995. gadā Geriots pieņēma palīgprofesora vietu Alabamas Universitātes Hantsvilā Strukturālās bioloģijas laboratorijā. Viņš pētīja jaunu mikrobu tipus, kas dzīvo dažādās ekstrēmās vidēs (sālsezeri, hidrotermālie avoti jūras dzelmē). Viņš piedalījās arī ekspedīcijās uz Antarktīdu meteorītu vākšanā. Ouenam Geriotam ir trīs dēli un meita. Pazīstamākais ir Ričards Geriots, datorspēļu izstrādātājs, uzņēmējs, un arī ir lidojis kosmosā (kā kosmiskais tūrists).