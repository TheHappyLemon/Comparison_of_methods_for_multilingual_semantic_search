Džampjēro Kombi (itāļu: Gianpiero Combi, dzimis 1902. gada 20. novembrī, miris 1956. gada 12. augustā) bija itāļu futbolists, spēlējis vārtsarga pozīcijā, pārstāvējis Itālijas futbola izlasi. Visu savu karjeru pavadījis Juventus komandā, kur izcīnījis piecus Itālijas A sērijas titulus. Itālijas futbola izlases rindās aizvadījis 47 mačus, kuru laikā izcīnījis uzvaru 1934. gada FIFA Pasaules kausā un ieguvis bronzas medaļu 1928. gada vasaras olimpiskajās spēlēs. Kombi 1930. gados, kopā ar Rikardo Samoru un Františeku Plāničku, tika uzskatīts par vienu no pasaulē labākajiem vārtsargiem. 1999. gada IFFHS aptaujā viņš tika atzīts par 20. gadsimta otru labāko itāļu vārtsargu, atpaliekot tikai no Dino Dzofa.