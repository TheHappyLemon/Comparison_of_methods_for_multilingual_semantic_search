Stīvens Entonijs Bolmers (angļu: Steven Anthony Ballmer, dzimis 1956. gada 24. martā) ir amerikāņu uzņēmējs, investors un filantrops. No 2000. līdz 2014. gadam bija uzņēmuma Microsoft ģenerāldirektors. Bolmers ir Nacionālās basketbola asociācijas (NBA) kluba Losandželosas "Clippers" īpašnieks. Pēc 2023. gada februāra Bloomberg Billionaires Index saraksta viņa bagātība ir apmēram 90 miljardi ASV dolāru, padarot viņu par astoto bagātāko cilvēku uz zemes. Bills Geitss 1980. gadā Bolmeru pieņēma darbā Microsoft. 1998. gadā viņš kļuva par kompānijas prezidentu un 2000. gada 13. janvārī aizstāja Geitsu izpilddirektora amatā. 2014. gada 4. februārī Bolmers aizgāja pensijā un viņa vietā stājās Satja Nadela; Bolmers palika Microsoft direktoru padomē līdz 2014. gada 19. augustam. Par darbības gadiem Microsoft izpilddirektora amatā saņēmis dalītu atzinību, jo uzņēmums trīskāršoja pārdošanas apjomu un dubultoja peļņu, tomēr zaudēja dominējošo stāvokli tirgū un palaida garām tādas 21. gadsimta tehnoloģiju tendences kā viedtālruņu uzplaukumu iPhone un Android formātā.