"Džezā tikai meitenes" (angļu: Some Like It Hot) ir 1959. gada ASV kinokomēdija, kuras režisors ir Billijs Vailders. Filma ir par diviem mūziķiem, kas pēc slepkavības pieredzēšanas pievienojas sieviešu orķestrim, pārģērbušies sieviešu drēbēs, tā aizbēgot no gangsteriem. Filmā galvenās lomas attēlo Merilina Monro, Tonijs Kērtiss, Džeks Lemons, Džordžs Rafts, Džo Brauns un Pets O'Braiens. Filma tika nominēta sešām Amerikas Kinoakadēmijas balvām, tomēr saņēma tikai vienu (par kostīmiem). Amerikas Kinoinstitūts to ir atzinis par visu laiku labāko komēdiju, oriģinālajā 100 izcilāko filmu sarakstā to ierindoja 14. vietā. 1989. gadā "Džezā tikai meitenes" bija starp pirmajām 25 filmām, kas iekļautas ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filmas".