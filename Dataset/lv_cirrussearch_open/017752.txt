Havjers Ernandess Balkasars (spāņu: Javier Hernández Balcázar; zināms arī kā Čičarito (spāņu: Chicharito); dzimis 1988. gada 1. jūnijā) ir meksikāņu futbolists, spēlē uzbrucēja pozīcijā, Meksikas futbola izlases dalībnieks. Kopš 2024. gada pārstāv Liga MX komandu Guadalajara. Profesionāļa karjeru sācis 2006. gadā Meksikas klubā Guadalajara, kā sastāvā 2006. gadā uzvarēja Apertura turnīrā (viena no Meksikas čempionāta daļām). Guadalajara sastāvā spēlēja līdz 2010. gadam, kad kļuva par pirmo meksikāni, kas pievienojies Anglijas Premjerlīgas klubam Manchester United. Tā sastāvā 2010.—2011. gada sezonā tika uzvarēts Premjerlīgā. To Manchester United ar Ernandesu sastāvā paveica arī 2012.-2013. gada sezonā. 2014. gadā viņš tika izīrēts La Liga klubam Madrides "Real" ar iespēju viņu iegādāties pēc īres termiņa beigām. Real sastāvā viņš debitēja 2014. gada 13. septembrī, nomainot Karīmu Benzemā 2-1 zaudējumā pret Madrides "Atletico". 2014. gada 19. septembrī viņš guva savus pirmos un otros vārtus Real sastāvā 8-2 uzvarā pret Akoruņas "Deportivo". 2015. gada 31. augustā pārgāja uz Vācijas klubu Leverkūzenes "Bayer", parakstot trīs gadu līgumu. Meksikas sastāvā debitējis 2009. gadā. Pārstāvējis izlasi 2010. un 2014. gada FIFA Pasaules kausā un 2011. gada CONCACAF Zelta kausā. Pazīstams kā Čičarito (no spāņu: Chicharito: ‘mazais zirnis’), jo viņa tēvam, arī futbolistam, Havjeram Enrandesam Gutjeresam bija iesauka Čičaro (no spāņu: Chícharo: ‘zirnis’) zaļo acu dēļ.