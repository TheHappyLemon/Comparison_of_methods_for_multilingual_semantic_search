Jespers Grēnkjērs (dāņu: Jesper Grønkjær, dzimis 1977. gada 12. augustā) ir bijušais Dānijas futbolists, spēlējis pussarga pozīcijā, bijis Dānijas futbola izlases dalībnieks. Savas karjeras laikā nospēlējis kopumā 400 mačus dažādos Eiropas klubos. Vislabāk pazīstams no sava laika Eredivisie komandā Ajax, ar kuru viņš ieguva vienu Nīderlandes kausu. Nospēlējis arī vairāk nekā 100 oficiālus mačus Anglijas Premjerlīgas komandā Chelsea. Savu karjeru Grēnkjērs pabeidza Dānijas komandā København, ar kuru viņš ieguva četrus Dānijas Superlīgas titulus. Pārstāvējis Dānijas futbola izlasi no 1999. līdz 2010. gadam. Kopumā nospēlējis 80 mačus un guvis 5 vārtus. Piedalījies 2002. un 2010. gada FIFA Pasaules kausā, kā arī divos Eiropas čempionātos.