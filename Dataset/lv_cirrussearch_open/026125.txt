Atakamas Lielā milimetru ierinda (Atacama Large Millimeter/submillimeter Array, ALMA) ir starptautisks astronomisks projekts — milimetru un submilimetru diapazona radioteleskopi, kas apvienoti vienotā radiointerferometrā. ALMA atrodas Atakamas tuksnesī Čīles ziemeļos. Tā kā atrašanās sausos apstākļos lielā augstumā ir absolūti nepieciešama darbībai milimetru viļņu diapazonā, teleskopu ierinda ir izveidota uz Čahnantora plato 5000 metru augstumā virs jūras līmeņa netālu no Jano de Čahnantoras observatorijas (Llano de Chajnantor Observatory) un APEX (Atacama Pathfinder Experiment) teleskopa. Ir cerība, ka ALMA, kura sastāv no 66 radioteleskopiem 12 m (39 pēdu) un 7 m (23 pēdu) diametrā, kas uztver milimetru un submilimetru viļņu garumā, sniegs ieskatu zvaigžņu izcelsmē agrīnajā Visumā, kā arī detalizētus vietējo zvaigžņu un planētu formācijas attēlus. ALMA ir starptautisks Eiropas, ASV, Kanādas, Japānas, Taivānas un Čīles sadarbības produkts. Ar izmaksām, kas mērāmas ap 1,4 miljardiem ASV dolāru, tas ir visdārgākais uz Zemes ekspluatācijā esošais teleskops. ALMA uzsāka zinātniskos novērojumus 2011. gada otrajā pusē, un pirmie attēli presei tika izlaisti 2011. gada 3. oktobrī. Ierinda ir pilnīgā darba kārtībā kopš 2013. gada marta.