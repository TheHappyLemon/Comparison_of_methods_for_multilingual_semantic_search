Boycott, Divestment and Sanctions (latviešu: Boikots, investīciju atsaukšana un sankcijas), arī BDS un BDS kustība ir vispasaules kustība ar mērķi izdarīt nevardarbīgu spiedienu uz Izraēlu, līdz tā pakļaujas kustības izvirzītajiem nosacījumiem: pārtrauc Palestīnas okupāciju, atzīst Izraēlā (ārpus okupētajām teritorijām) dzīvojošo arābu-palestīniešu pamattiesības un nodrošina viņu vienlīdzību ar citiem iedzīvotājiem, kā arī ciena, aizsargā un atbalsta palestīniešu bēgļu tiesības atgriezties savās mājās un īpašumos saskaņā ar ANO rezolūciju 194. Viņi paši sevi definē kā "iekļaujošu, antirasistisku cilvēktiesību kustību, kas ir principiāli pret visa veida diskrimināciju, tai skaitā pret antisemītismu un islāmfobiju". BDS koordinators un organizētājs ir Palestīniešu BDS Nacionālā komiteja jeb BNC. Kampaņa sākās 2005. gada 9. jūlijā pēc 170 palestīniešu nevalstisko organizāciju iniciatīvas, lai atbalstītu Palestīnu, izmantojot Izraēlas boikotēšanu, investīciju atsaukšanu un sankcijas pret to. Kampaņa "boikotu" skaidro kā atbalsta pārtraukšanu Izraēlai, Izraēlas uzņēmumiem un starptautiskiem uzņēmumiem, kas iesaistīti cilvēktiesību pārkāpumos Palestīnā. "Investīciju atsaukšana" (angļu: divestment) tiek skaidrota kā neinvestēšana un investīciju atsaukšana no Izraēlas uzņēmumiem un Palestīnas cilvēktiesību pārkāpumos iesaistītiem uzņēmumiem. Un "sankcijas" tiek skaidrotas kā reģionālas kustības, lai panāktu starptautiska spiediena izdarīšanu valstiskā līmenī pret Izraēlu. BDS arī atsaucas uz anti-aparteīda kustību Dienvidāfrikā, kas bija vērsta pret tur pastāvošo aparteīda režīmu. Par BDS kustību ir ļoti dažādi viedokļi. Kritiķi uzskata, ka BDS samazina Palestīnas vadības vēlmi vest miera sarunas, apsūdz to antisemītismā un antisemītiskā anticionismā. BDS atbalstītāji noraida antisemītisma apsūdzības, norādot, ka viņu kustībā ir arī ebreji un izraēlieši.