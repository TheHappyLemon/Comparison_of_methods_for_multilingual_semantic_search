Paraselu salas (angļu: Paracel Islands) vai Sjišas salas (ķīniešu: 西沙群島, Xīshā Qúndǎo — ‘rietumu smilšu salas’), Hoanšas salas (vjetnamiešu: Quần đảo Hoàng Sa — ‘dzelteno smilšu salas’) ir koraļļu atolu un rifu arhipelāgs Dienvidķīnas jūras rietumos, dienvidos no Hainaņas salas. Arhipelāgs aizņem ap 15 000 km2 lielu jūras akvatoriju, kamēr sauszemes kopējā platība ir vien 7,75 km2. Sastāv no divām galvenajām salu grupām — Amfitrītes salām un Pusmēness salām, kā arī vairākām atsevišķām salām, tajā skaitā arhipelāga lielākās salas Tritonas. Austrumos no Paraselu salām atrodas Meklsfīlda sēklis, ko tām dažkārt pieskaita. Salās nav pastāvīgo iedzīvotāju, izvietoti armijas garnizoni. Paraselu salas ir teritorijas ar starptautiski nenoregulētu statusu. Kopš 1974. gada tās pilnībā kontrolē Ķīnas Tautas Republika un administrē tās kā Hainaņas provinces daļu, bet uz tām pretendē arī Vjetnama (līdz 1974. gadam daļu salu pārvaldīja Dienvidvjetnama) un Ķīnas Republika (Taivāna). Salu eiropeiskais nosaukums cēlies no portugāļu valodas vārda pracel, ar ko apzīmētas nelielas, zemas, apdzīvošanai nepiemērotas saliņas un pirmoreiz parādās holandiešu 1617. gada kartēs. Franču 1747. gada kartē salas parakstītas kā La Paracel.