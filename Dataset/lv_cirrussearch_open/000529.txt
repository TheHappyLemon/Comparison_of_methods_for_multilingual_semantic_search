Floridas purvciprese (Taxodium distichum) ir pirmā lieluma koniska auguma skuju koks ar tumši sarkanbrūnu, gareni rievainu un plēkšņainu mizu. Sakņu sistēma spēcīga, virspusēja, lieliem kokiem, sevišķi mitrās augsnēs vai pat ūdenī augot ar dobiem virszemes koniskiem vai pudeļveida izaugumiem - gaisa saknēm, kas kalpo sakņu elpošanai un kā stabilizatori nestabilā substrātā. Tāpat kā reliktajai metasekvojai rudenī skujas nokrīt kopā ar īsvasām uz kurām tās veidojušās. Savvaļā ASV dienvidaustrumu daļā — no Karolīnas un Alabamas līdz Floridai, kur aug upju krastos, mitrājos un pat purvos. Kultivē arī kā apstādījumu koku visā pasaulē, izveidotas arī dekoratīvās formas - 'Peve Minaret', 'Cascade Falls' u.c. Salaspils Nacionālā Botāniskā dārza dendrārijā var aplūkot Latvijā lielāko Floridas purvcipresi. Latvijā nelabvēlīgās ziemās var apsalt.