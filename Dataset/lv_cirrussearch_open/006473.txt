Marsa izpēte ir svarīga Visuma izpētes daļa, kuras uzdevums ir izpētīt Marsu un tajā aktīvi ir iesaistījušās ASV, AAE, Eiropas Savienība, Indija, Japāna, Krievijas Federācija un Ķīnas Tautas Republika. Kopš 1960. gada ir palaistas vairākas starpplanētu zondes, nepilotējamie kosmosa kuģi un pašgājēji. Sākotnēji tika palaistas tikai starpplanētu zondes, tagad uz Marsu sūta arī robotus, kas spēj pārvietoties pa Marsa virsmu. Tā kā Marsa virsmas temperatūra naktīs noslīd līdz pat mīnus 80 grādiem, bet dienā reti kad pārsniedz mīnus 20 grādus, ātri vien nolietojas elektronika, bet saules bateriju paneļus drīz vien noklāj atmosfēras putekļi, neļaujot nodrošināt iekārtu ar enerģiju.