Flāvija Peneta (itāļu: Flavia Pennetta; dzimusi 1982. gada 25. februārī Brindisi, Itālijā) ir bijusī itāļu tenisiste. Profesionāles karjeru uzsāka 2000. gadā. F. Penetas labākais sasniegums WTA Tūres vienspēļu rangā ir sasniegtā 7. vieta, kas tika sasniegta 2015. gada 15. septembrī, dubultspēlēs viņa ir bijusi ranga līdere. Viņa kļuva par pirmo itāliešu tenisisti, kas ierindojas dubultspēļu ranga pirmajā vietā. Karjerā F. Peneta ir uzvarējusi 11 WTA vienspēļu un 17 dubultspēļu turnīros, bet lielāko panākumu Grand Slam sacensībās viņa sasniedza 2015. gada ASV atklātajā čempionātā, kad guva uzvaru. Vēl 2011. gada Austrālijas atklātā čempionāta dubultspēlēs kopā ar argentīnieti Žizelu Dulko (Gisela Dulko) kļuva par turnīra uzvarētāju. Tāpat kopā ar Ž. Dulko viņu uzvarēja 2010. gada WTA čempionātā. Itālijas izlases sastāvā viņa triumfēja 2006. gada Federāciju kausa izcīņā, finālā ar 3—2 tika pārspēta Beļģijas izlase ar Žustīni Enānu sastāvā. Divas reizes piedalījusies Olimpiskajās spēlēs (2008, 2012). Pēc uzvaras 2015. gada ASV atklātajā turnīrā paziņoja par karjeras beigšanu pēc sezonas beigām.