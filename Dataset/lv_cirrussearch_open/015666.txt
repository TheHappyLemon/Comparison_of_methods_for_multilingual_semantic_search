Oskars Freire Gomess (spāņu: Óscar Freire Gómez; dzimis 1976. gada 15. februārī Torrelavegā, Kantabrijā) ir bijušais profesionālais Spānijas šosejas riteņbraucējs. Viņš bija viens no labākajiem sprinteriem šosejas riteņbraukšanā, trīs reizes uzvarējis Pasaules čempionāta grupas braucienā. Šajā rādītājā viņš atkārtojis Alfredo Bindas, Rika Van Stēnbergena un Edija Merksa sasniegto. Karjeras pēdējos gados vairāk pievērsies riteņbraukšanas klasikām. Trīs reizes uzvarējis arī Milāna—Sanremo sacensībās. Būdams maza auguma, Freire tomēr bija spējīgs sprinteris. Viņš izmantojis atšķirīgu treniņu filozofiju no citiem profesionāliem riteņbraucējiem, bieži veicot pat divas reizes īsākus treniņus kā savi kolēģi. Lielākos panākumus guvis Mapei-Quick Step un Rabobank komandās. Pēdējā viņa pārstāvētā komanda bija Katusha–Alpecin.