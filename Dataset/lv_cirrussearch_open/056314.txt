2021. gada Pasaules čempionāts kalnu slēpošanā notika Kortīnā d'Ampeco, Itālijā, laikposmā no 8. līdz 21. februārim. Kortīna d'Ampeco par pasaules čempionāta norises vietu tika apstiprināta Starptautiskās Slēpošanas federācijas (FIS) kongresā Kankunā 2016. gada jūnijā. Tā bija vienīgā pretendente. 2020. gada maijā Itālijas Ziemas sporta federācija lūdza pārcelt čempionātu uz 2022. gadu COVID-19 pandēmijas dēļ, bet FIS norises laiku nolēma nemainīt. Čempionātā tika sadalīti 13 medaļu komplekti. Visvairāk zelta medaļu (5) izcīnīja Austrijas sportisti, bet kopā visvairāk medaļu (9) ieguva Šveices kalnu slēpotāji.