Hermanis Hennings Kārlis Roberts fon Treskovs (vācu: Hermann Henning Karl Robert von Tresckow, dzimis 1901. gada 10. janvārī, miris 1944. gada 21. jūlijā) bija vērmahta ģenerālmajors, viens no vācu pretošanās kustības pret Hitleru līderiem. Dzimis prūšu militāristu ģimenē. Bija precējies ar Pirmā pasaules kara laika ģenerālštāba priekšnieka Eriha fon Falkenhaina meitu Ēriku. Piedalījies Pirmajā pasaules karā. Pēc kara piedalījās spartakiešu sacelšanās apspiešanā. Demobilizējās no armijas, tomēr 1926. gadā ar Hindenburga rekomendāciju atgriezās armijā. Otrā pasaules kara laikā kā štāba virsnieks plānoja Vācijas kaujas operācijas Čehijā, Polijā, Francijā un PSRS. Darbojoties Austrumu frontē, pulcināja ap sevi pret Hitleru noskaņotus virsniekus, plānoja Hitlera nogalināšanu un varas pārņemšanu valstī. Organizēja vairākus neveiksmīgus atentātus pret Hitleru, līdz 1944. gada 20. jūlijā Klausam fon Štaufenbergam izdevās izraisīt sprādzienu Hitlera mītnē pie Rastenburgas (mūsdienu Kentšinas). Domādami, ka Hitlers miris, sazvērnieki sāka varas pārņemšanas plāna realizāciju. Tomēr Hitlers izdzīvoja, un viņam lojālās struktūras salīdzinoši viegli apspieda sazvērestību. Redzēdams, ka plāns izgāzies, Hennings fon Treskovs izdarīja pašnāvību, inscenēdams partizānu uzbrukumu.