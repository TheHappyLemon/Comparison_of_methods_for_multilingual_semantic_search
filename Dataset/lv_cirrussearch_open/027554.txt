Bronzas kareivis (igauņu: Pronkssõdur, krievu: Бронзовый солдат) ir neformāls nosaukums pretrunīgi vērtētajam PSRS Otrā pasaules kara memoriālam, kas atrodas Tallinā, Igaunijā. Oriģinālais pieminekļa nosaukums ir "Piemineklis Tallinas atbrīvotājiem" (igauņu: Tallinna vabastajate monument, krievu: Монумент освободителям Таллина), pašreizējais oficiālais tā nosaukums ir "Piemineklis Otrajā pasaules karā kritušajiem" (igauņu: Teises maailmasõjas hukkunutele, krievu: Монумент Павшим во Второй мировой войне). Memoriāls ticis atklāts 1947. gada 22. septembrī trīs gadus pēc Sarkanās armijas ienākšanas Tallinā 1944. gada 22. septembrī Otrā pasaules kara laikā. Piemineklis sastāv no akmens konstrukcijas, kas izgatavota no dolomīta, un 2 metrus augstas kareivja, kurš ietērpts Sarkanās armijas Otrā pasaules kara laika militārajā uniformā, skulptūras. Sākotnēji piemineklis atradies Tēnismegi kalnā Tallinas centrā mazā parkā, kas padomju varas gados tika saukts par Atbrīvotāju parku (koordinātas: 59°25′52.21″N 24°44′23.89″E﻿ / ﻿59.4311694°N 24.7399694°E﻿ / 59.4311694; 24.7399694). 2007. gadā Igaunijas valdība pārvietoja pieminekli un pēc ekshumācijas un identifikācijas PSRS karavīru mirstīgās atliekas uz Tallinas aizsardzības spēku kapsētu. Ne visas karavīru atliekas tika pārapbedītas kapsētā, jo lēmumu par apglabāšanas vietu pieņēma karavīru radinieki. Piemineklis ir izraisījis diskusijas sabiedrībā, domstarpības starp Igaunijā dzīvojošajiem krieviem un igauņiem, kā arī starp Igauniju un Krieviju. 2007. gada aprīlī tika izraisīti nemieri, kas pazīstami ar Bronzas nakts nosaukumu.