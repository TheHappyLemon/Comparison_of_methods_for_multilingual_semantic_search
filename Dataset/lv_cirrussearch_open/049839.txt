Asaru kauls (os lacrimale) ir pāra, cilvēka galvaskausa sejas daļas kauls, tas ir arī pats mazākais cilvēka galvaskausa kauliņš. Šim kaulam ir taisnstūra plātnītes forma, tas atrodas acs dobuma mediālajā sienā - acs dobuma iekšējā kaktiņā, priekšpusē sietiņkaulam. Uz asaru kaula ir asaru rieva (sulcus lacrimalis), kas piedalās asaru kanāla (canalis nasolacrimalis) veidošanā - šis kanāls novada liekās asaras deguna dobumā.