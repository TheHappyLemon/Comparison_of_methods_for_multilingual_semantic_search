Monpeljē HSC (Montpellier HSC; pilnais nosaukums Montpellier Hérault Sport Club) ir profesionāls Francijas futbola klubs, kas bāzēts Monpeljē, Langdokas-Rusijonas reģionā. Oriģinālais klubs tika dibināts 1919. gadā, taču pašreizējais klubs — 1974. gadā. Pašlaik tas spēlē Francijas 1. līgā un mājas spēles aizvada Stade de la Mosson stadionā, kur ir 32 900 skatītāju vietas. Monpeljē klubs ir viens no Francijas futbola pirmās divīzijas dibinātājklubiem (spēlēja 1932.—1933. gada sezonā). Lielākos panākumus klubs guvis 2011.—2012. gada sezonā, kad triumfēja 1. līgas čempionātā. Vēl Monpeljē klubs ir izcīnījis divus Francijas kausus un Intertoto kausu.