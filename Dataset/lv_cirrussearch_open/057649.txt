Fernando Andress Rapaljini (spāņu: Fernando Andrés Rapallini; dzimis 1978. gada 28. aprīlī Laplatā) ir Argentīnas futbola tiesnesis. 2011. gadā sāka tiesāt spēles Argentīnas Pirmajā divīzijā. 2014. gadā kļuva par FIFA kategorijas tiesnesi. 2015. gada maijā tiesāja savu pirmo Copa Libertadores spēli. Pirmā pieaugušo izlašu spēle viņa tiesneša karjerā bija mačs starp Čīles un Salvadoras izlasēm 2015. gada 5. jūnijā. 2019. gadā tiesāja FIFA U-20 Pasaules kausa spēles Polijā. 2019. gada Copa América bija tiesnesis grupu turnīra spēlē starp Peru un Brazīlijas izlasēm. Saskaņā ar tiesnešu apmaiņas programmu starp UEFA un Dienvidamerikas Futbola konfederāciju (CONMEBOL), 2021. gada aprīlī tika apstiprināts par vienu no tiesnešiem 2020. gada Eiropas čempionāta finālturnīrā. Viņš kļuva par pirmo Dienvidamerikas tiesnesi, kas tika norīkots tiesāt Eiropas čempionāta spēles.