Džozefs Melords Viljams Tērners (angļu: Joseph Mallord William Turner; kristīts 1775. gada 14. maijā, miris 1851. gada 19. decembrī) bija angļu romantisma ainavu gleznotājs. Galvenokārt gleznojis ainavas un akvareļtehnikā. Viņa darbi mūsdienās tiek uzskatīti par impresionisma priekštečiem. Dzimis samērā trūcīgā strādnieku ģimenē. Tēvs bija bārddzinis un parūku meistars. Jau agrā bērnībā daudz zīmējis un gleznojis ar akvareļkrāsām. Zīmēšanas prasmi un perspektīvas izjūtu papildinājis mācoties pie vairākiem arhitektiem. Tērners tika uzskatīts par brīnumbērnu un jau 14 gadu vecumā tika uzņemts Karaliskajā Mākslas akadēmijā. 15 gadu vecumā jau izstādījis tur pirmos savus darbus. Studiju gados piepelnījies zīmējot tehniskus rasējumus. 1804. gadā atvēris pats savu mākslas galeriju un 1807.gadā kļuvis par Mākslas akadēmijas profesoru. Kopš 1802. gada daudz ceļojis pa Eiropu vienmēr atgriezdamies mājās ar daudzām skicēm, kas vēlāk pārtapa gleznās. Sevišķi bieži apmeklējis Venēciju. Savas dzīves laikā bijis diezgan pretrunīga un ekscentriska personība ar maz tuviem draugiem. Nekad nav bijis precējies, bet uzturējis ilgstošas romantiskas attiecības ar savu mājkalpotāju Sāru Danbī. Šajās attiecībās dzimušas divas ārlaulības meitas. Smagi pārdzīvojis tēva nāvi 1829.gadā. Pēc tam dzīvojis noslēgti, izvairoties no sabiedriskās dzīves. Sākusi pasliktināties ar mākslinieka veselība, tomēr turpinājis gleznot līdz pat mūža beigām. Pēdējoreiz darbus publiski izstādījis 1850. gadā. Tērners miris 1851.gada 19.decembrī no holeras. Apbedīts Londonas Sv. Pāvila katedrālē. Dzīves laikā radījis ap 500 eļļas gleznu un ap 2000 akvareļu. Kopumā aptuveni 2000 gleznu iegādājās privātie kolekcionāri, vēl 19 tūkstoši zīmējumu un skiču un 300 gleznu palika abās viņa studijās.