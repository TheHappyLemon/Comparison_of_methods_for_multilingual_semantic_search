Litomišlas pils (čehu: Státní zámek v Litomyšli) ir 16. gadsimtā celta pils Čehijas pilsētas Litomišlas centrā. Tā ir viena no vislabāk saglabātajām renesanses arhitektūras pilīm Centrāleiropā, tāpēc 1999. gadā tā tika iekļauta UNESCO Pasaules mantojuma sarakstā. 18. gadsimtā pils ieguva dažas baroka iezīmes. 1824. gadā pils aldara ģimenē piedzima komponists Bedržihs Smetana. 1796. gadā pilī iekārtota teātra zāle, kas saglabājusies līdz mūsdienām. No 19. gadsimta vidus līdz Otrajam pasaules karam pils piederēja Turnu un Taksisu dzimtai. Mūsdienās pilī notiek operas festivāli.