Viljams Henrijs (angļu: William Henry; dzimis kā Juzefs Navrockis (poļu: Joseph Nawrocki); dzimis 1859. gada 28. jūnijā, miris 1928. gada 20. martā) bija poļu izcelsmes Lielbritāniju pārstāvošs peldētājs un ūdenspolo spēlētājs. Izcīnījis zelta medaļu 1900. gada vasaras olimpiskajās spēlēs un 1906. gada neoficiālajās spēlēs bronzas medaļu. 1900. gada vasaras olimpiskās spēlēs Parīzē Henrijs startēja gan peldēšanā, gan ūdenspolo. Ūdenspolo turnīrā viņš, būdams Jauktās komandas Osborne Swimming Club biedrs izcīnīja zelta medaļu. Savukārt peldēšanā viņš startēja 4000 metros brīvajā stilā un 200 metru škēršļu joslā. 4000 metru brīvā stila peldēšanā viņš nefinišēja. 200 metru šķēršļu joslas peldēšanā viņš fināla kārtas peldējumā ieguva 6. vietu ar rezultātu 2:58.0. 1906. gada neoficiālajās olimpiskajās spēlēs Atēnās viņš startēja tikai peldēšanā, kur startēja 4x250 metru brīvā stila stafetē. Viņš kopā ar Džonu Derbišīru, Džonu Artūru Džārvisu un Henriju Teiloru izcīnīja bronzas medaļu, piekāpjoties Ungārijas un Vācijas peldētāju komandām. Kā peldētājs viņš uzvarēja vairākos valsts un Eiropas čempionātos. Viņam bija poļu izcelsme, savu sākotnējo poļu uzvārdu Nawrocki viņš nomainīja uz angļu Henry. Viņš bija Karaliskās dzīvības glābšanas biedrības līdzdibinātājs un Britu karaliskās ģimenes peldēšanas instruktors. Viņš palīdzēja noformēt ūdenspolo spēles noteikumus. 1974. gadā V. Henrijs tika uzņemts Starptautiskā peldēšanas slavas zālē.