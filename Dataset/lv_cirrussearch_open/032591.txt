Akmens ir ciets, ūdenī nešķīstošs nemetālisks iezis vai tā gabals. Ieguves rūpniecībā par akmeņiem tiek uzskatītas iežu frakcijas, kas lielākas par 70 mm (5—70 mm lielas frakcijas tiek uzskatītas par granti un oļiem, frakcijas, kas mazākas par 5 mm, — par smilti). Iežu atlūzas, kuru diametrs lielāks par 10 cm, uzskata par laukakmeņiem. Latvijā laukakmeņus ar tilpumu virs 10 m³ uzskata par valsts nozīmes dabas pieminekļiem, bet virs 7 m³ — par vietējas nozīmes dižakmeņiem.