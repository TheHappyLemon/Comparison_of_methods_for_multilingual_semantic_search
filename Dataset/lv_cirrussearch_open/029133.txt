Ivans Bella (Ivan Bella; dzimis 1964. gada 25. maijā) ir Slovākijas pirmais kosmonauts, gaisa spēku lidotājs, pulkvedis. 1999. gadā veicis lidojumu kosmosā ar Krievijas kosmosa kuģi. Ivans Bella dzimis Dolna Lehota ciemā netālu no Brezno. 1979. gadā viņš pabeidza vidusskolu un iestājās militārajā ģimnāzijā Banska Bistricā. No 1983. līdz 1987. gadam mācījās kara lidotāju akadēmijā Košicē. 1987. gadā Bella sāka dienestu Čehoslovākijas Gaisa spēku frontes iznīcinātāju aviācijā. 1993. gadā viņš sāka dienestu Slovākijas Gaisa spēku 33. iznīcinātājbumbvedēju eskadriļā Malackos. 1998. gada 24. februārī Ivans Bella izgāja ārstu komisiju, lai Krievijā gatavotos kosmiskajam lidojumam Slovākijas programmas Štefánik (nosaukta slovāku astronoma, lidotāja, ģenerāļa Milana Štefānika vārdā) ietvaros. No 1998. gada marta līdz augustam viņš izgāja kosmonautu vispārējo sagatavošanas kursu. 3. augustā Ivans Bella tika oficiāli apstiprināts kosmosa kuģa Sojuz TM-29 pamatapkalpē. Ivans Bella vienīgo kosmisko lidojumu veica 1999. gada februārī, kosmosa kuģī Sojuz TM-29 dodoties uz orbitālo staciju Mir. Uz Zemi atgriezās kosmosa kuģī Sojuz TM-28. 2004. gadā Bella iecelts par militāro atašeju Slovākijas vēstniecībā Maskavā. Viņa vārdā 2001. gadā nosaukts asteroīds 22901 Ivanbella.