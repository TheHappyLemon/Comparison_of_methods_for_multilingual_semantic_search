Volgogradas "Rotor" ir profesionāls Krievijas futbola klubs no Volgogradas. Klubs ir dibināts 1929. gadā, pašlaik spēlē Krievijas Premjerlīgā. Kopš 2018. gada mājas spēles komanda aizvada Volgogradas arēnā. Lielākos panākumus guva 1990. gados. Divas reizes izcīnīja otro vietu Krievijas čempionātā (1993. un 1997. gadā). 1995. gadā spēlēja Krievijas kausa izcīņas finālā, kur pēc spēles 11 metru sitienu sērijā piekāpās Maskavas "Dinamo". Vairākas reizes pārstāvēja Krieviju UEFA kausā. 1996. gadā spēlēja vienā no UEFA Intertoto kausa finālspēlēm, piekāpjoties Francijas klubam Guingamp. 2004. gadā ieņēma pēdējo vietu Krievijas Premjerlīgā, bet gadu vēlāk klubam tika atņemts profesionāla kluba statuss. Vēlāk klubs tika atjaunots. 2019.—2020. gada sezonā uzvarēja Krievijas otrajā spēcīgākajā līgā FNL un atgriezās Premjerlīgā. 2013.—2014. gada sezonā komandā spēlēja Latvijas futbolists Ivans Lukjanovs.