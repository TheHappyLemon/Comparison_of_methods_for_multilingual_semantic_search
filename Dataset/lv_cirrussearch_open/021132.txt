"Arābijas Lorenss" (angļu: Lawrence of Arabia) ir 1962. gada Apvienotās Karalistes episka vēsturiskā drāmas filma, kura balstīta uz reāliem britu armijas virsnieka T. E. Lorensa dzīves notikumiem. Šī filma tiek uzskatīta par vienu no dižākajām un ietekmīgākajām filmām kino vēsturē. Amerikas Kinoinstitūts šo filmu nosaucis par visu laiku labāko episkā žanra filmu. Scenāriju filmai sarakstījuši Roberts Bolts un Maikls Vilsons, izmantojot T. E. Lorensa autobiogrāfiskos aprakstus par viņa piedalīšanos Arābu sacelšanās notikumos. Filmas režisors ir Deivids Līns, galvenās lomas atveido Pīters O'Tūls, Aleks Giness, Entonijs Kvinns, Džeks Hokinss, Omārs Šarifs. Filma ieguva 7 Amerikas Kinoakadēmijas balvas un 3 nominācijas. Filma tika atzīta par gada labāko filmu, tika apbalvots filmas režisors Deivids Līns, operators Fredijs Jangs, oriģinālās mūzikas autors Moriss Žārs. Filma saņēma balvas arī par labāko mākslinieka darbu, montāžu un skaņu.