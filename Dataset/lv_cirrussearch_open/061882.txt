Glens Hodls (angļu: Glenn Hoddle, dzimis 1957. gada 27. oktobrī) ir bijušais Anglijas futbolists un treneris, spēlēja pussarga pozīcijā, bijis Anglijas futbola izlases dalībnieks. Pašlaik strādā kā futbola žurnālists un komentētājs. Savas spēlētāja karjeras laikā pārstāvējis Tottenham Hotspur, Monaco, Swindon Town un Chelsea. Ar Tottenham Hotspur izcīnījis divus FA kausus, kā arī uzvarējis 1984. gada UEFA kausa izcīņā. 2007. gadā Hodls tika iekļauts Anglijas futbola slavas zālē. Anglijas futbola izlases sastāvā spēlējis no 1979. līdz 1988. gadam. Kopumā aizvadījis 53 mačus un guvis 8 vārtus. Piedalījies 1982. un 1986. gada FIFA Pasaules kausā, kā arī 1980. un 1988. gada Eiropas čempionātā. Savu trenera karjeru sācis Swindon Town komandā, kur palīdzējis komandai iekļūt Anglijas Premjerlīgā. Vadījis arī Chelsea, Southampton, Tottenham Hotspur un Wolverhampton Wanderers. No 1996. līdz 1999. gadam vadījis Anglijas futbola izlasi.