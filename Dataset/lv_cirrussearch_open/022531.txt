Krista Lūdinga-Rotenburgere (vācu: Christa Luding-Rothenburger; dzimusi 1959. gada 4. decembrī) ir bijusī vācu ātrslidotāja un treka riteņbraucēja. Lielākos panākumus guvusi ātrslidošanā. Ir piedalījusies četrās ziemas olimpiskajās spēlēs (1980, 1984, 1988, 1992). 1984. gadā Sarajevā izcīnījusi zeltu 500 m distancē, 1988. gadā Kalgari — zeltu 1000 m un sudrabu 500 m, savukārt 1992. gadā Albērvilā — bronzu 500 m. Vairākas medaļas ir izcīnījusi Pasaules sprinta čempionātos: divas zelta, divas sudraba un četras bronzas. Ar panākumiem startējusi arī treka riteņbraukšanā. Ir piedalījusies 1988. gada vasaras olimpiskajās spēlēs Seulā, kur izcīnīja sudrabu sprinta distancē. Lūdinga ir pirmā un pēdējā (pašlaik ziemas un vasaras olimpiskās spēles notiek ar divu gadu starpību) sportiste olimpisko spēļu vēsturē, kas vienā gadā izcīna medaļu gan Vasaras, gan ziemas olimpiskajās spēlēs, tāpat viņa ir viena no retajām sportistēm, kas vispār izcīna medaļu abās olimpiskajās spēlēs. Pasaules čempionātā sprinta distancēs Lūdinga ir uzvarējusi 1986. gadā un nākamajā gadā izcīnījusi sudrabu.