Helsingin Jalkapalloklubi (tiešā tulkojumā — Helsinku futbola klubs), parasti saukts HJK vai Helsinku HJK, ir Somijas futbola klubs no Helsinkiem. Dibināts 1907. gadā, spēlē Veikkausliiga, Somijas futbola čempionāta augstākajā līgā. Mājas spēles aizvada Telia 5G Areena stadionā, kura ietilpība ir 10 770 vietu. Tas ir titulētākais Somijas futbola klubs izcīnīto valsts čempiontitulu skaita ziņā, kļūstot par čempioniem 28 reizes. Kluba futbolisti ir arī 13 reizes izcīnījuši Somijas kausu un piecas reizes uzvarējuši Somijas līgas kausa izcīņā. HJK ir vienīgais Somijas klubs, kurš piedalījies UEFA Čempionu līgas grupu turnīrā. Tam izdevās kvalificēties 1998. gadā, otrajā kvalifikācijas kārtā uzvarot Francijas klubu Metz. Klubs ir spēlējis arī UEFA Eiropas līgas grupu turnīrā 2014.—2015. gada sezonā.