"Tomasa Krauna afēra" (angļu: The Thomas Crown Affair) ir 1968. gada ASV krimināldrāmas filma, kuras režisors un producents ir Normans Džuisons. Filmā galvenās lomas atveido Stīvs Makvīns un Feja Danaveja. Filma stāsta par bagāto Tomasu Kraunu, kurš viņaprāt pastrādājis perfektu bankas aplaupīšanu, un izmeklētāju Vikiju Andersoni, kura darīs visu, lai vainīgo noķertu. Filmas "Tomasa Krauna afēra" pirmizrāde notika 1968. gada 19. jūnijā un to izplatīja United Artists. Filma saņēma dalītas kritiķu atsauksmes, slavējot Makvīna un Danavejas aktierspēli, kā arī režisora Džuisona režiju, bet kritizējot scenāriju. Tīmekļa vietnē Rotten Tomatoes filmai ir 70% vērtējums. Filmu nominēja Amerikas Kinoakadēmijas balvai divās kategorijās. Mišela Legrāna dziesma The Windmills of Your Mind saņēma balvu kategorijā "Labākā dziesma". 1999. gadā iznāca tāda paša nosaukuma filmas rīmeiks.