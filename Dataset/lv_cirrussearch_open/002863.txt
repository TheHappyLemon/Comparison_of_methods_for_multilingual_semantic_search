Drigalska sala (vācu: Drygalski-Insel) ir ledus sala Deivisa jūrā Austrumantarktīdas piekrastē. Atrodas 85 km uz ziemeļiem no Karalienes Mērijas krasta. Sala sastāv no ledus, kas balstās uz 68-200 m dziļumā esoša sēkļa. Sala veidojusies no kontinentālā vai šelfa ledāja atdalītam aisbergam uzsēžoties uz sēkļa un pēc tam sniega nokrišņu ietekmē "apaugot" ar ledus masu. Salu 1902. gadā pirmās vācu antarktiskās ekspedīcijas laikā no gaisa balona atklāja Ērihs fon Drigalskis. 1912. gada novembrī Daglasa Mosona ekspedīcija apstiprināja salas eksistenci un 1914. gadā veica tās apsekošanu, kā arī nosauca salu Drigalska vārdā. 1960. gadā salā darbojās PSRS īslaicīgā polārstacija Mira.