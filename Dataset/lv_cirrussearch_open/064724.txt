Einars Henri Gerhardsens (norvēģu: Einar Henry Gerhardsen; dzimis 1897. gada 10. maijā, miris 1987. gada 19. septembrī) bija norvēģu politiķis, Darba partijas līderis no 1945. līdz 1965. gadam. Trīs reizes bijis Norvēģijas premjerministra amatā: no 1945. līdz 1951. gadam, no 1955. līdz 1963. gadam un no 1963. līdz 1965. gadam. Gerhardsens ir visilgāk premjerministra amatā bijušais cilvēks (kopā 17 gadi) kopš valstī ieviesta parlamentārā sistēma. 1954. gadā bijis otrais Ziemeļu padomes prezidents. Divas reizes (1940, 1945) ieņēmis Oslo mēra amatu. Daudzi norvēģi Gerhardsenu sauc par "nācijas tēvu" (Landsfaderen). Tiek uzskatīts par vienu no galvenajiem Norvēģijas pārbūves arhitektiem pēc Otrā pasaules kara un Norvēģijas nozīmīgāko 20. gadsimta politiķi.