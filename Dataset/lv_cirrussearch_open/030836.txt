"007: SPEKTRS" (angļu: Spectre) ir 2015. gada Apvienotās Karalistes spiegu filma, kuras režisors ir Sems Mendess. Šī ir 24. filma par Džeimsu Bondu, ceturto reizi Bondu attēlo Denjels Kreigs. Šī ir otrā pēc kārtas Sema Mendesa režisētā Džeimsa Bonda filma, iepriekšējā ir "Operācija "Skyfall"". Tāpat šī ir pēdējā Džeimsa Bonda sērijas filma, ko izplata Columbia Pictures, jo nākamajām sērijas filmām izplatītājs ir Universal Pictures. Galvenās lomas tajā attēlo Kreigs, Kristofs Valcs, Lea Sedū, Bens Višovs, Neomija Herisa, Deivs Batista, Monika Belluči, Reifs Fainss. Filmā Bonds cīnās ar globālo noziedzīgo aģentūru SPEKTRS un tās vadītāju Ernstu Stavro BloFeldu (Kristofs Valcs). Spektra un Blofelda pirmā parādīšanās Eon Productions veidotajā filmā bija 1971. gada "Dimanti ir mūžīgi" (Diamonds Are Forever), Blofeldam līdzīgs tēls parādās arī 1981. gada filmā "Tikai tavās acīs" (For Your Eyes Only). Vairāki personāžus, tostarp M, Q un Manīpeniju, atveido aktieri no iepriekšējās sērijas filmas. Aktieru sastāvam ir piebiedrojušies Lea Sedū Dr. Medleinas Svonas lomā, Deivs Batista Hinksa kunga lomā, Endrū Skots Maksa Denbiga lomā un Monika Belluči Lūsijas Siaras lomā. Filmēšanas process norisinājās no 2014. gada decembra līdz 2015. gada jūlijam Austrijā, Apvienotajā Karalistē, Itālijā, Marokā un Meksikā. Triki filmā tika veidoti ar specefektu un kaskadieru līdzdalību, pēc iespējas izvairoties no datoranimācijas izmantošanas. "007: SPEKTRS" budžets bija apmēram 245 miljoniem ASV dolāru, kaut arī dažos avotos minēts, ka filmas izmaksas sasniegušas pat 300 miljonus ASV dolāru, tādējādi šī ir dārgākā Džeimsa Bonda sērijas filma. Filmas pirmizrāde notika 2015. gada 26. oktobrī Apvienotajā Karalistē, tieši 50 gadus pēc filmas "Zibenslode" (Thunderball), 30 gadus pēc "Skats uz slepkavību" un 20 gadus pēc "Zeltacs" filmu pirmizrādēm. ASV un Latvijas kinoteātros filmas pirmizrāde norisinājās 6. novembrī. "007: SPEKTRS" saņēma dažādas kritiķu atsauksmes, tika slavētas spriedzes ainas, operatora darbs, aktierspēle un muzikālais pavadījums, bet kritizēts tika filmas ilgums un scenārijs. Filmas tēmas dziesma Writing's on the Wall Sema Smita izpildījumā, ieguva Amerikas Kinoakadēmijas balvu un Zelta globusa balvu kā labākā dziesma. Filmas vispasaules ienākumi ir vairāk kā 880 miljoni ASV dolāru, padarot to par 2015. gada sesto ienesīgāko filmu un otro ienesīgāko filmu sērijā pēc "Operācijas "Skyfall"". Nākamās filmas sērijas "Nav laiks mirt" pirmizrāde notika 2021. gada septembrī un tajā Kreigs pēdējo reizi atveidoja Bondu. Filmas režisors ir Kerijs Fukunaga.