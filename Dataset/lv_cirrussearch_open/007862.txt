1979.—1980. gada Nacionālās basketbola asociācijas sezona bija 34. NBA sezona. Šajā sezonā piedalījās 22 komandas (visas no ASV). Par NBA čempioniem kļuva Losandželosas "Lakers" spēlētāji, kas sešu spēļu finālsērijā pieveica Filadelfijas "76ers" ar 4—2. Finālsērija ilga no 4. maija līdz 16. maijam. Par regulārās sezonas vērtīgāko spēlētāju tika atzīts Karīms Abduldžabārs ("Lakers"), par finālsērijas vērtīgāko tika atzīts Maģiskais Džonsons ("Lakers"), kuram šī bija debijas sezona NBA, savukārt Džordžs Džervins ("Spurs") bija sezonas rezultatīvākais spēlētājs. 1979. gada NBA drafts notika 1979. gada 25. jūnijā, tajā Losandželosas "Lakers" ar pirmo numuru izvēlējās Maģisko Džonsonu. 30. NBA Visu zvaigžņu spēle notika Capital Centre arēnā Lendoverā, Mērilendā. Tajā Austrumu komanda uzvarēja Rietumus ar 144–136. Par spēles vērtīgāko spēlētāju tika atzīts Sanantonio "Spurs" spēlētājs Džordžs Džervins. Šajā sezonā NBA ieviesa trīspunktnieku metienu līniju. Bostonas "Celtics" aizsargs Kriss Fords pirmais iemeta trīspuntnieku 1979. gada 12. oktobrī.