Seidija Elizabete Sinka (angļu: Sadie Elizabeth Sink; dzimusi 2002. gada 16. aprīlī) ir amerikāņu aktrise. Sākotnēji darbojās Brodvejā, tostarp atveidoja galveno lomu mūziklā Annie. Plašāku atpazīstamību ieguva pēc Maksas Meifīldas lomas Netflix zinātniskās fantastikas šausmu seriālā Stranger Things un Zigijas Bermanes lomas šausmu filmu triloģijā Fear Street. 2021. gadā atveidoja galveno lomu Teiloras Sviftas īsfilmā All Too Well: The Short Film un atveido vienu no lomām psiholoģiskajā drāmas filmā "Valis" (2022). Piedalījusies arī vienā seriāla "Dzimuši policisti" sērijā.