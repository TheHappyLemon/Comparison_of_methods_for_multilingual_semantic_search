Sudžou (vienkāršotā ķīniešu: 苏州, tradicionālā ķīniešu: 蘇州, piņjiņs: Sūzhōu) ir pilsēta Dzjansu provincē, Ķīnā. Atrodas provinces dienvidaustrumos ap 100 km uz ziemeļrietumiem no Šanhajas. Otra lielākā pilsēta provincē pēc tās administratīvā centra Naņdzjinas. Dibināta 514. gadā p.m.ē. Ap mūsu ēras 100. gadu tā kļuva par vienu no desmit pasaulē lielākajām pilsētām, lielākoties migrācijas no Ziemeļķīnas dēļ. Kopš 10. gadsimta šis ir arī nozīmīgs tirdzniecības centrs. Minu un tai sekojošās Cjinu dinastijas laikā Sudžou bija nacionāla mēroga ekonomikas, kultūras un komercijas centrs, tāpat šī bija pasaulē lielākā pilsēta, kas nav kādas valsts galvaspilsēta (līdz 1860. gadam). Kopš 1978. gada, kad Ķīnā tika sāktas ekonomikas reformas, Sudžou ir viena no ātrāk augošajām pilsētām pasaulē. Populārs tūrisma objekts ar kanāliem, pagodām un dārziem. Klasiskie dārzi ir iekļauti UNESCO Pasaules mantojuma sarakstā. Bieži tiek dēvēta par "Austrumu Venēciju" un "Ķīnas Venēciju". Viena no Latvijas galvaspilsētas Rīgas sadraudzības pilsētām.