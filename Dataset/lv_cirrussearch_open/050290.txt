Maija Habīra Rūdolfa (angļu: Maya Khabira Rudolph, dzimusi 1972. gada 27. jūlijā) ir amerikāņu aktrise, komiķe un dziedātāja. Kļuva pazīstama 1990. gadu vidū kā alternatīvā roka grupas The Rentals dalībniece. 2000. gadu sākumā kļuva par skeču šova Saturday Night Live aktrisi, kā arī tēloja lomas filmās "Kārtējais pirmais randiņš" (2004), A Prairie Home Companion un "Idiokrātija" (2006). Pametot Saturday Night Live filmējusies tādās filmās kā "Lielie" (2010), "Līgavas māsas" (Bridesmaids, 2011), "Lielie 2" (2013), "Iedzimtais netikums" (2014), "Māsas" (Sisters, 2015), "Kalifornijas lielceļu patruļa" (CHiPs , 2017) un Wine Country (2019). Ieskaņojusi animācijas filmas "Šreks Trešais" (2007) un "Lielais 6" (2014). Filmējusies NBC seriālos Up All Night un The Good Place. Par lomu seriālā The Good Place tika nominēta divām Primetime Emmy balvām.