Meserata Defara (dzimusi 1983. gada 19. novembrī Adisabebā, Etiopijā) ir etiopiešu vieglatlēte, galvenokārt startē 3000 m un 5000 m distanču sacensībās. Viņa ir izcīnījusi vairākas augstākā līmeņa medaļas, tai skaitā Olimpisko spēļu un Pasaules čempionāta zelta medaļas 5000 m distancē. Viņai piederēja pasaules rekords 5000 m no 2006. gada, līdz 2008. gadā to pārspēja Tiruneša Dibaba. M. Defara ir piedalījusies trijās olimpiskajās spēlēs (2004, 2008, 2012), 2004. gadā Atēnās un 2012. gadā Londonā viņa izcīnīja zeltu 5000 m. 2008. gadā Pekinā šajā pašā distancē viņa bija trešā finišā, bet pēc Turcijas sportistes Elvanas Abejlegeses diskvalifikācijas dopinga lietošanas dēļ saņēma sudraba medaļu. Līdzīgus panākumus ir guvusi Pasaules čempionātā: 2007. un 2013. gadā izcīnīja zeltu, 2005. gadā — sudrabu un 2009. un 2011. gadā — bronzu. Pasaules čempionātā telpās viņa ir četrkārtēja zelta medaļas ieguvēja, 2006. gada Āfrikas čempione 5000 m. Viņai pašlaik pieder pasaules rekords 2 jūdžu skrējienā. Viņa bijusi arī pasaules rekordiste 5000 m (no 2006. līdz 2008. gadam) un 3000 m telpās.