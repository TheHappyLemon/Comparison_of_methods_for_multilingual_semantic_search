Austeru sānause (Pleurotus ostreatus) ir ēdama sānaušu ģints sēne. Savvaļā izplatīta plašā areālā, kas ietver Eiropu, Āziju, Ziemeļāfriku, Ameriku, Austrāliju. Bieži sastopama arī Latvijā. To pirmoreiz sāka audzēt Vācijā Pirmā pasaules kara laikā, tagad tā ir viena no biežāk audzētajām sēnēm pasaulē. Lai gan dabā tā aug uz koksnes, to var audzēt arī uz salmiem un citiem materiāliem. Austeru sānausi var izmantot ne tikai pārtikā, bet arī industriālajām vajadzībām — lai mazinātu gaisa piesārņojumu. Tai ir rūgti salds benzaldehīda aromāts.