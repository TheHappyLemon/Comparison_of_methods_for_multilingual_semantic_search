Vašingtona universitāte Sentluisā (angļu: Washington University in St. Louis) ir uz pētniecību orientēta privāta universitāte. Tā atrodas Sentluisā, Misūri štatā, un tiek uzskatīta par vienu no prestižākajām ASV universitātēm. Izdevuma U.S. News & World Report reitingā Vašingtona universitāte ir atzīta par 14. labāko universitāti ASV, savukārt pasaules universitāšu akadēmiskajā reitingā tā ierindota 32.vietā. Vašingtona universitāte dibināta 1853. gadā un nosaukta pirmā ASV prezidenta Džordža Vašingtona vārdā. Pašlaik tajā studē ap 14 000 studentu no visiem 50 ASV štatiem un vairāk nekā 100 pasaules valstīm. Ar universitāti saistīti cilvēki (studenti, pētnieki u.c.) ir saņēmuši 23 Nobela prēmijas.