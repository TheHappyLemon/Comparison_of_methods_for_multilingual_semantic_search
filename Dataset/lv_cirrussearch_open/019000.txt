Pīters Klāss (nīderlandiešu: Pieter Claesz, kas ir saīsinājums no Claeszoon, kas savukārt nozīmē "Klāsa dēls"; * apm. 1597. gadā Berhemā (Berchem, tagad Antverpenes daļa) vai Burgšteinfurtē, † apm. 1661. gadā Hārlemā) bija nīderlandiešu zelta laikmeta mākslinieks, izcils kluso dabu meistars. Klāss piedzima Vācijā, taču 1617. gadā apmetās Hārlemā, kur pamatā arī darbojās. Kopā ar Vilemu Klāsu Hedu viņš bija nozīmīgākais ontbijt ("brokastu") tematikas pārstāvis un attīstīja monohromā banketa (monochromen banketje) žanru; abi mākslinieki īpaši prasmīgi savos darbos izmantoja gaismu un dažādas tekstūras. Vēlīnie mākslinieka darbi (pēc 1640. gada) ir salīdzinoši dekoratīvi. Klāsa darbos nereti parādās arī vanitas tematika. Klāsa dēls Nikolass Bērhems kļuva par ainavu gleznotāju.