Čārlzs Pārkers Jaunākais ar iesauku "Putns" (Charles "Bird" Parker, Jr., dzimis 1920. gada 29. augustā Kanzassitijā, miris 1955. gada 12. martā Ņujorkā) bija ASV džeza saksofonists un komponists. Līdzās Lūisam Ārmstrongam un Djūkam Elingtonam tiek uzskatīts par vienu no visu laiku izcilākajiem džeza muzikantiem. Viens no bībopa mūzikas dibinātājiem un viens no bītņiku paaudzes iedvesmotājiem. Dzimis Kanzassitijā. Tēvs bija iedzert mīlošs vidusmēra pianists, bet māte — Western Union darbiniece. Saksofonu sāka spēlēt 11 gadu vecumā. Bērnībā Pārkers neparādīja kādas īpašas muzikālas spējas, tomēr milzīgu darbaspēju (vēlāk intervijā apgalvoja, ka kādus 3 — 4 gadus spēlējis 15 stundas dienā) dēļ iekļāvās Kanzassitijas džeza grupās. 1939. gadā pārcēlās uz Ņujorku, iesākumā strādādams arī par trauku mazgātāju restorānā, kurā tolaik muzicēja Ārts Teitums. Otrā pasaules kara laikā kopā ar domubiedriem (Diziju Gilespiju, Teloniju Monku, Maksu Rouču un Keniju Klārku citu starpā) Hārlemas klubos radīja bībopu. Jau jaunībā sācis lietot heroīnu un lielā daudzumā alkoholiskos dzērienus, kas iedragāja Pārkera veselību. Miris Ņujorkā kā slavens mūziķis.