Amatusa (sengrieķu: Ἀμαθοῦς) jeb Amatunta bija sena pilsēta Kipras dienvidu krastā pie mūsdienu Ajostohonas pilsētas, viena no Kipras 10 seno valstu galvaspilsētām. Amatusa pēc Pafas bija otra svarīgākā Afrodītes kulta vieta. Notiek arheoloģiskie izrakumi. Pēc sengrieķu mītiem pilsētas leģendārais dibinātājs bija Adonīsa tēvs Kinīrs. Pēc citas leģendas Amatusa ir Ariadnas nāves vieta. Arheoloģiskajos izrakumos sākot no 19. gadsimta otrās puses šeit atrasti vairāki pagaidām tikai daļēji atšifrētās eteokipriešu valodas rakstības paraugi. Valoda saglabājušies līdz pat 4. gadsimtam p.m.ē., atšķirībā no pārējās Kipras, kas runāja sengrieķu valodā. Arī senie autori atzīmē, ka Amatusā dzīvojuši senie pelasgi. Amatusa savas attīstības laikā lielākoties bija saistīta ar feniķiešu tirdzniecību. Tā tirgojās ar graudiem un varu. Pilsēta savu ekonomisko ietekmi pamazām zaudēja pēc Maķedonijas Aleksandra iekarojumiem. Pēc kristietības izplatīšanās tā pamazām zaudēja arī kulta nozīmi. Vēl 7. gadsimtā tā bija apdzīvota, un šeit darbojās kristiešu bīskaps. Amatusa tika gandrīz pamesta pēc tam, kad Ričards I Lauvassirds 1191. gadā, dodoties Trešajā Krusta karā, iekaroja Kipru.