"Labirinta skrējējs" (angļu: The Maze Runner) ir 2014. gada ASV zinātniskās fantastikas filma, kuras režisors ir Vess Bols. Filmā galvenās lomas atveido Dilans O'Braiens, Kaja Skodelario, Tomass Broudijs-Sangsters, Vills Poulters un Patrīcija Klārksone. Filma ir balstīta uz Džeimsa Dašnera 2009. gada romāna ar tādu pašu nosaukumu. Šī ir pirmā "Labirinta skrējēja" triloģijas filma. Filma stāsta par 16 gadus veco Tomasu, kurš, neko neatceroties, pamostas milzīga labirinta vidū jeb Klajumā, kur dzīvo vairāki citi vienaudži. Darbs pie filmas sākās jau 2011. gadā, kad Fox nopirka tiesības uz Dašnera romānu. Filmēšana notika 2013. gadā. Filmas "Labirinta skrējējs" pirmizrāde notika 2014. gada 19. septembrī un to izlaida 20th Century Fox. Filma saņēma pozitīvas kritiķu atsauksmes, slavējot aktierspēli un filmas atmosfēru. Filma nopelnīja 348,3 miljonus ASV dolāru pie 34 miljonu budžeta. Turpinājums, "Labirinta skrējējs: Ugunskristības", tika izlaists 2015. gadā, bet triloģijas noslēgums, "Labirinta skrējējs: Pretnāves zāles", 2018. gadā.