The Stooges bija amerikāņu rokmūzikas grupa, kura 1967. gadā (sākotnēji kā The Psychedelic Stooges) izveidota Annārborā, Mičiganas štatā, apvienojoties vietējo grupu The Chosen Few, The Prime Movers un The Dirty Shames dalībniekiem. 2010. gadā The Stooges tika uzņemti rokenrola slavas zālē ASV. Grupa ir plaši atzīta kā viena no būtiskākajām ietekmēm uz pankroka izveidošanos septiņdesmitajos gados, un dažkārt vienkārši - par pirmo pankgrupu (līdzās citai Detroitas apkaimes grupai, MC5). Savu skanējumu tā balstīja uz neslēptām ietekmēm no Bo Didlija, amerikāņu garāžroka kustības, The Rolling Stones agrīnās daiļrades, The Who, The Doors un The Velvet Underground, taču papildinot to iezīmes ar krietni uzsvērtāku ģitārspēles primitīvismu un nebijušu koncertuzstāšanās attieksmi, ieskaitot abpusēju naidu un vardarbību ar publiku. Izdevusi trīs albumus, taču neieguvusi būtisku atpazīstamību vai komerciālus panākumus, tā izirst 1974. gadā alkohola un narkotiku atkarības, kā arī līdera Igija Popa ambīciju dēļ. Deivs Aleksanders, tās sākotnējā sastāva basģitārists (atlaists no grupas jau 1970. gadā), mirst 1975. gadā no alkohola izraisītām komplikācijām. Pēc vairāk kā 25 gadus ilgušiem abpusējiem apvainojumiem un spekulācijām presē, 2003. gadā Igijs Pops izlīgst mieru ar grupas ģitāristu Ronu Eštonu, un grupa apvienojas koncertiem un ierakstiem, par basģitāristu pieaicinot Maiku Votu (Minutemen, fIREHOSE un Dos dalībnieks). Rons Eštons mirst no sirdstriekas 2009. gada 4. janvārī, būdams vienatnē Annārborā, tajā pašā mājā, kur iepriekš dzīvojusi viņa māte un kur epizodiski atradusies grupas The Stooges mītne. Sekojot šai traģēdijai, turpmākā gada laikā grupa atjauno sakarus ar tās otro ģitāristu Džeimsu Viljamsonu (kurš nav spēlējis ģitāru kopš septiņdesmitajiem gadiem) un atsāk koncertdarbību, iekļaujot repertuārā arī materiālu no tās trešā albuma Raw Power. 2014. gada 15. martā miris Skots Eštons. Nākamā gada oktobrī miris Stīvs Makeijs.