Stīvens Dž. "Stīvs" Ditko (angļu: Stephen J. "Steve" Ditko; dzimis 1927. gada 2. novembrī, miris 2018. gada 29. jūnijā) bija amerikāņu komiksu mākslinieks un rakstnieks, vislabāk zināms par sadarbību ar Stenu Lī pie tādiem Marvel Comics varoņiem kā Zirnekļcilvēks un Doktors Streindžs. Ditko studēja pie Betmena mākslinieka Džerija Robinsona Karikatūristu un ilustratoru skolā Ņujorkā. Viņš sāka profesionālo karjeru 1953. gadā, strādājot Džo Saimona un Džeka Kirbija studijā. Stīvens Ditko dzimis Džonstaunā, Pensilvānijā, dēls pirmās paaudzes slovāku amerikāņiem Stīvenam Ditko, ar māksliniecisku talantu apveltītam galdniecības meistaram un Annai, mājsaimniecei. Otrais vecākais bērns četru bērnu ģimenē aiz māsas Annas Marijas.