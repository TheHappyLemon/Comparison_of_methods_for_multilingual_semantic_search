Žerārs Pikē (spāņu: Gerard Piqué i Bernabéu; dzimis 1987. gada 2. februārī Barselonā, Spānijā) ir bijušais profesionāls spāņu futbolists, spēlēja aizsarga pozīcijā, bijušais Spānijas futbola izlases dalībnieks. Gandrīz visu savu karjeru aizvadījis La Liga klubā FC Barcelona. Jaunieša gados spēlēja FC Barcelona jaunatnes komandā, taču profesionāļa karjeru uzsāka Anglijas Premjerlīgas klubā Manchester United 2004. gadā. Tā sastāvā oficiāli spēlēja līdz 2008. gada, taču no 2006. līdz 2007. gadam viņš tika aizdots La Liga klubam Zaragoza. Kopš 2008. gada pārstāv Spānijas La Liga klubu FC Barcelona. Ž. Pikē ir viens no četriem futbolistiem, kurš izcīnījis UEFA Čempionu līgas kausu divus gadus pēc kārtas dažādu komandu sastāvā. Viņš kļuva par Čempionu līgas uzvarētāju 2007.—2008. gada sezonā Manchester United sastāvā un 2008.—2009. gada sezonā FC Barcelona sastāvā. Iepriekšējie trīs futbolisti bija Marsels Desalī (Marcel Desailly), Paulu Souza (Paulo Manuel Sousa) un Samuels Eto'o (Samuel Eto'o). Tāpat FC Barcelona sastāvā ir izcīnījis trīs Spānijas čempiontitulus (2008–09, 2009–10, 2010–11). Spānijas pieaugušo izlases sastāvā debitēja 2009. gada 11. februārī. Tās sastāvā ir uzvarējis 2010. gada FIFA Pasaules kausā un 2012. gada Eiropas čempionātā.