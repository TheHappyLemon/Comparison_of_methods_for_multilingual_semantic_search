Māris Martinsons (dzimis 1960. gada 25. jūlijā Rīgā) ir latviešu kinorežisors, producents, scenārists, montāžas režisors, kā arī rakstnieks. No 1991. līdz 2010. gadam dzīvojis Lietuvā, bet kopš 2011. gada atgriezies dzīvot un strādāt Latvijā. 2008. gadā Martinsons saņēmis balvu kā labākais režisors Šanhajas Starptautiskajā kinofestivālā par filmu "Nevajadzīgie ļaudis", kura 2009. gadā tika atzīta par labāko pilnmetrāžas spēlfilmu kinofestivālā "Lielais Kristaps". Filma tika izvirzīta Amerikas Kinoakadēmijas balvai, pārstāvot Lietuvu kategorijā "Labākā filma svešvalodā". 2010. gada septembrī Latvijā un Lietuvā notika otrās Martinsona spēlfilmas "Amaya" (nosaukums angļu valodā Hong Kong Confidential, pirmā Latvijas — Honkongas kopražojuma filma) pirmizrāde, kuras galveno lomu atveidojusi viena no Japānas izcilākajām kinoaktrisēm Kaori Momoi. Filma tika izvirzīta Amerikas Kinoakadēmijas balvai, pārstāvot Latviju kategorijā "Labākā filma svešvalodā". Šis fakts ir unikāls ar to, ka Martinsons ir vienīgais kinorežisors, kura filmas ASV Kinoakadēmijā ir pārstāvējušas divas dažādas valstis. 2013. gadā Martinsons Lietuvā prezentēja mazbudžeta spēlfilmu — melno komēdiju/drāmu "Klusa nakts" un pirmizrāžu laikā Losandželosā filmēja jau savu ceturto spēlfilmu "Oki — okeāna vidū" — otro sadarbības projektu ar Japānas aktrisi Kaori Momoi. Spēlfilmā piedalījās arī Andris Bulis un Hanna Liviena (Austrālija). 2012. gadā Martinsons uzsāka darbu pie spēlfilmas "Namejs" pēc rakstnieka Laimoņa Pura romānu motīviem. Filmas "Namejs" ieceres attīstīšanas laikā Martinsons 2013. gada vasarā Jūrmalā un Rīgā uzsāka mazbudžeta spēlfilmas Romeo n' Juliet filmēšanu (filma iznāca 2015. gadā). 2017. gadā iznāca Martinsona filma "Maģiskais kimono", kurā galveno lomu attēlo Japānas aktrise Kaori Momoi. Filma izrādīta gan Latvijā, gan Japānā. 2018. gadā klajā nāca Martinsona filma - romantiskā komēdija "Jaungada taksometrs", kas ir Latvijas pirmā ziemas gadskārtu svētku filma.