Nacionālās basketbola asociācijas 2006.—2007. gada sezona bija 61. NBA sezona. Regulārā sezona ilga no 2006. gada 31. oktobra līdz 2007. gada 18. aprīlim. Šajā sezonā piedalījās 30 komandas (29 no ASV un 1 no Kanādas). Regulārajā sezonā tika izspēlētas 1230 spēles (katra komanda aizvadīja 82 spēles). Izslēgšanas spēles ilga no 2007. gada 21. aprīļa līdz 2007. gada 14. jūnijam. Par NBA čempioniem kļuva Sanantonio "Spurs" spēlētāji, kas četru spēļu finālsērijā pieveica Klīvlendas "Cavaliers" ar 4—0. Par regulārās sezonas vērtīgāko spēlētāju tika atzīts Dalasas "Mavericks" spēlētājs Dirks Novickis, finālsērijas vērtīgāko — Tonijs Pārkers no "Spurs". 2006. gada NBA drafts notika 2007. gada 28. jūnijā, tajā Toronto "Raptors" ar pirmo numuru izvēlējās Itālijas spēka uzbrucēju Andrea Barnjāni. Viņš kļuva par otru ASV universitāšu basketbolā nespēlējušo spēlētāju līgas vēsturē, kas izraudzīts draftā ar pirmo kārtas numuru. 56. NBA Visu zvaigžņu spēle notika 2007. gada 18. februārī Lasvegasā, Nevadas štatā. Pirmoreiz Visu zvaigžņu spēle notika pilsētā, kurā nebāzējas neviena NBA komanda. Spēlē Rietumu komanda uzvarēja Austrumus ar 153-132. Par spēles vērtīgāko spēlētāju tika atzīts Losandželosas "Lakers" basketbolists Kobe Braiants. Šajā sezonā Latvijas basketbolsta Andra Biedriņa pārstāvētā Goldensteitas "Warriors", kas nebija kvalificējusies izslēgšanas spēlēm kopš 1993.—1994. gada sezonas, kļuva par pirmo ar 8. numuru izlēgšanas spēlēs izsēto komandu, kas kādā no kārtām uzvar ar 1. numuru izsēto komandu. Pirmajā kārtā "Warriors" uzvarēja Dalasas "Mavericks" ar 4—2.