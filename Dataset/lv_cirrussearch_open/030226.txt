Indianapolisas 500 jūdžu sacīkstes (angļu: Indianapolis 500; saīsinājumā Indy 500) ir ikgadējas autošosejas sacensības, kas tiek rīkotas Indianapolis Motor Speedway trasē pie Indianapolisas pilsētas Indiānas štatā ASV. Sacīkstes parasti tiek rīkotas maija pēdējās brīvdienās, nedēļas nogalē pirms Piemiņas dienas ASV. Kopš 1996. gada sacīkstes ir viens no IndyCar Series čempionāta posmiem. Pirmais Indianapolis 500 tika aizvadīts 1911. gadā. Kopš tā laika sacīkstes ir notikušas ik gadu, izņemot 1917. un 1918. gada sacensības, kas tika atceltas Pirmā pasaules kara dēļ un sacīkstes no 1942. līdz 1945. gadam, kad tās atcēla Otrā pasaules kara dēļ. Visvairāk uzvaru — četras — Indianapolis 500 ir izcīnījuši braucēji E. Dž. Foits, Els Ansers, Riks Mīrss un Elju Kastrunevess. Indianapolisas 500 jūdžu sacīkstes tiek uzskatītas par vienām no prestižākajām sacensībām autosportā un līdz ar Monako Grand Prix un Lemānas 24 stundu sacīkstēm ir daļa no neoficiālā «autosporta trīskāršā kroņa».