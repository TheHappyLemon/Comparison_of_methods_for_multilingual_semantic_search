Atbilstoši portugāļu personvārdu došanas paražām šī cilvēka pirmais jeb mātes uzvārds ir Pereira, bet otrais jeb tēva uzvārds — Almeida. Ugu Migels Pereira de Almeida (portugāļu: Hugo Miguel Pereira de Almeida; dzimis 1984. gada 23. maijā) ir bijušais Portugāles futbolists un Portugāles izlases dalībnieks. Porto sastāvā Ugu Almeida divreiz ir kļuvis par Portugāles čempionu un vienreiz ieguvis Portugāles kausu. 2008.—2009. gada sezonā, spēlējot Vācijas komandā Werder Bremen, ieguva Vācijas kausu, kā arī ar komandu iekļuva UEFA kausa finālā, kur zaudēja. Portugāles futbola izlasē Almeida debitēja 2004. gada 18. februārī draudzības spēlē pret Anglijas izlasi. Pirmos vārtu izlases labā guva 2007. gada 13. oktobrī spēlē pret Azerbaidžānas izlasi.