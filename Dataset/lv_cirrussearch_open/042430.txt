ISU čempionāti daiļslidošanā – tās ir sešas ikgadējas daiļslidošanas sacensības, ko rīko Starptautiskā slidošanas asociācija (ISU). Sacensības parasti norisinās janvārī, februārī vai martā. Katra ISU dalībvalsts var pati izlemt vai un kādus daiļslidotājus deleģēt konkrētajām sacensībām. Taču nevienam no daiļslidotājiem, kas sacenšas kādā no četrām disciplīnām – vīriešu vai sieviešu vienslidojumos, pāru slidojumos, vai arī dejās uz ledus, nav atļauts piedalīties visās četrās sacensībās vienas sezonas ietvaros, tomēr atsevišķi daiļslidotāji ir piedalījušies visās četrās sacensībās visas savas daiļslidošanas karjeras laikā. Sacensības vīriešu un sieviešu vienslidojumos, pāru slidojumos, kā arī dejās uz ledus ir šādas: Eiropas čempionāts daiļslidošanā – senākais no visiem ISU čempionātiem, kurās var piedalīties daiļslidotāji no Eiropas valstīm. Pasaules čempionāts daiļslidošanā – pasaules līmeņa sacensības pieaugušo līmeņa daiļslidotājiem. Pasaules čempionāts daiļslidošanā junioriem – pasaules līmeņa sacensības junioru līmeņa daiļslidotājiem. Četru kontinentu čempionāts daiļslidošanā – jaunākais no visiem ISU čempionātiem, kurā var piedalīties daiļslidotāji no valstīm, kas atrodas ārpus Eiropas. Sacensības sinhronajā daiļslidošanā tiek rīkotas atsevišķi no pārējām un ir šādas: Pasaules čempionāts sinhronajā daiļslidošanā – pasaules līmeņa sacensības pieaugušo sinhrono daiļslidotāju komandām. Pasaules čempionāts sinhronajā daiļslidošanā junioriem – pasaules līmeņa sacensības junioru sinhrono daiļslidotāju komandām.