Tedijs Tamgo (franču: Teddy Tamgho; dzimis 1989. gada 15. jūnijā Parīzē, Francijā) ir profesionāls Francijas vieglatlēts, startē lekšanas disciplīnās (galvenokārt trīssoļlēkšanā). Viņam pašlaik pieder pasaules rekords trīssoļlēkšanā telpās (17,92 m). Trīssoļlēkšanā stadionā ir veicis visu laiku trešo tālāko lēcienu (17,98 m). 2008. gadā T. Tamgo svinēja uzvaru Pasaules čempionātā junioriem, nākamajā gadā jau startēja Pasaules čempionātā pieaugušajiem, kur sasniedza finālu. 2010. gada Pasaules čempionātā telpās viņš uzvarēja ar jaunu pasaules rekordu (17,90 m), ko pats uzlaboja 2011. gada Eiropas čempionātā telpās savā dzimtajā Parīzē (17,92 m). 2010. gadā viņš izcīnīja bronzas medaļu Eiropas čempionātā, kā arī bija Dimanta līgas kopvērtējuma uzvarētājs savā disciplīnā. 2013. gadā izcīnīja zeltu 2013. gada Pasaules čempionātā Maskavā trīssoļlēkšanā.