Bērnu Eirovīzijas dziesmu konkurss (angļu: Junior Eurovision Song Contest; franču: Concours Eurovision de la Chanson Junior) ir ikgadējs mūzikas konkurss, ko organizē Eiropas Raidorganizāciju apvienība (EBU). Konkursā var piedalīties jaunieši vecumā no 10 līdz 15 gadiem (konkursa fināla notikšanas dienā). Pirmais konkurss notika 2003. gadā Kopenhāgenā. Konkurss katru gadu notiek citā Eiropas pilsētā.