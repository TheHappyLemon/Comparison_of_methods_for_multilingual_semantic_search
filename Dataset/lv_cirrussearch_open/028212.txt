Šis raksts ir par apdzīvotu vietu Stopiņu pagastā. Par citām jēdziena vālodzes nozīmēm skatīt nozīmju atdalīšanas lapu. Vālodzes ir Ulbrokas ciema daļa Ropažu novada Stopiņu pagastā. Izvietojušās Piķurgas krastos gar autoceļu P5 2 km no Ulbrokas centra un 13 km no Rīgas centra. Gar dienvidu robežu iet slēgtā dzelzceļa līnija Rīga—Ērgļi (stacija Acone). Apdzīvotā vieta izveidojusies pēckara gados kā privātmāju rajons. Padomju laikā ciemata nosaukums bija "Progress". Pēc Latvijas neatkarības atgūšanas apdzīvotā vieta faktiski palika bez nosaukuma. Pirms apdzīvotai vietai tika piešķirts nosaukums "Vālodzes", īsu brīdi šī vieta atradās Ulbrokas administratīvajā teritorijā, tai bija ciema statuss. Sākotnēji būtiski atšķīrās ciema robežas dažādos novada teritoriālās plānošanas dokumentos un adrešu reģistrā. Vālodzēs atrodas Ulbrokas vidusskola, Ulbrokas sporta komplekss, veikals, vairāki uzņēmumi. Līdz ar Ropažu novada 2023. gada septembra lēmumu Vālodzes ciems tika iekļauts Ulbrokas lielciemā.