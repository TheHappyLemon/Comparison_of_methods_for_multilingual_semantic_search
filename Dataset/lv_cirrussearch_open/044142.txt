Soļošana ir garas distances vieglatlētikas disciplīna. Soļošana atšķiras no skriešanas ar to, ka soļojot nepieciešams veikt soļu secību tā, lai ar cilvēka aci nebūtu saskatāma kontakta zaudēšana ar zemi (vismaz vienai kājai vienmēr jābūt kontaktā ar zemi). Uz priekšu izvirzītajai kājai jābūt iztaisnotai (t.i. nesaliektai ceļgalos), sākot ar pirmo pieskārienu zemei. Noteikumu izpildi uzrauga sacensību tiesneši, kas sportistus, kuri noteikumus neievēro, brīdina un diskvalificē. Soļošana notiek ārpus stadiona, tomēr finišs parasti vieglatlētikas stadionā. Vasaras olimpiskajās spēlēs ir divas soļošanas distances: 20 kilometru soļošana (vīriešiem un sievietēm) un 50 kilometru soļošana (tikai vīriešiem). Savukārt, Pasaules čempionātā vieglatlētikā gan 20, gan 50 kilometru soļošanas distanci veic gan vīrieši, gan sievietes.