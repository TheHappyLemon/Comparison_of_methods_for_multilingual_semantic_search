Konstantīns Puškarjovs (krievu: Константин Пушкарёв, dzimis 1985. gada 12. februārī) ir bijušais Kazahstānas hokejists, spēlēja labās malas uzbrucēja pozīcijā. 2003. gada NHL draftā Puškarjovu ar kopējo 44. numuru otrajā kārtā izvēlējās Losandželosas "Kings". 2003—04. gada sezonā debitējis Krievijas Superlīgas komandas Omskas "Avangard" rindās. 2005. gadā parakstījis līgumu ar NHL komandu Losandželosas "Kings", tomēr nākamās divas sezonas lielākoties pavadījis AHL komandās Mančestras "Monarchs" un Aiovas "Stars". Vēlāk spēlējis Krievijas komandās Maskavas CSKA un Magņitogorskas "Metallurg". 2009—10. gada sezonu pavadījis AHL komandā Skrentonas "Penguins", bet nākamsezon pievienojies KHL komandai Astanas "Baris", kur pavadījis astoņas sezonas. 2018. gada decembrī pievienojies Latvijas čempionāta komandai HK Kurbads. 2020. gadā savu karjeru noslēdzis Kazahstānas hokeja līgas komandā HK Almaty. Kazahstānas hokeja izlases sastāvā piedalījies 2012., 2014. un 2016. gada Pasaules čempionātā.