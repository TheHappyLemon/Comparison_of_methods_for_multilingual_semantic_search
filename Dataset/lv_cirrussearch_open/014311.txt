Hokans Lobs (zviedru: Håkan Loob; dzimis 1960. gada 3. jūlijā) ir bijušais zviedru hokejists, labās malas uzbrucējs. Pašlaik (2013) ir Zviedrijas Elitsērijas kluba Färjestad BK prezidents. Savas karjeras laikā izcīnot gan Stenlija kausu, gan arī olimpisko un Pasaules čempionāta zelta medaļas, ir viens no nedaudzajiem neformālā Trīs zeltu kluba biedriem. Viņa vārdā nosaukta Zviedrijas hokeja līgas labākā vārtu guvēja balva. Tā nosaukta par godu Lobam, jo 1982.—83. gadā viņš uzstādīja līgas sezonā gūto vārtu rekordu.