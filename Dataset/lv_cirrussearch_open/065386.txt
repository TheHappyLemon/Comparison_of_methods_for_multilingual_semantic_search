Viljams Frānsiss Naijs (angļu: William Francis Nighy; dzimis 1949. gada 12. decembrī) ir angļu aktieris. Savas karjeras laikā saņēmis vairākus apbalvojumus, tai skaitā divas BAFTA balvas un Zelta globusa balvu, kā arī ticis nominēts Amerikas Kinoakadēmijas balvai un Tony balvai. Savu teātra aktiera karjeru sācis Liverpūlē, bet 1977. gadā debitējis arī uz Karaliskā Nacionālā teātra skatuves Londonā. 1980. un 1990. gados kļuvis par atpazīstamu teātra aktieri. 2006. gadā piedzīvojis debiju arī uz Brodvejas skatuves. Vienas no Naija pirmajām kinolomām bija komēdijās Still Crazy (1998) un Blow Dry (2001). Plašu atpazīstamību guvis, piedaloties Ziemassvētku romantiskajā komēdijā "Tāda ir mīlestība" (2003). Par šo lomu viņš saņēma BAFTA kino balvu. Vēlāk attēlojis lomas filmu sērijās "Karību jūras pirāti" un "Tumsas pasaule" (Underworld). Piedalījies arī filmās "Šons un miroņi" (2004), "Galaktikas ceļvedis stopētājiem" (2005), "Uzticīgais dārznieks" (2005), "Piezīmes par kādu skandālu" (2006), "Krutie kruķi" (2007), "Valkīra" (Valkyrie, 2008), "Harijs Poters un Nāves dāvesti: Pirmā daļa" (2010), "Vislabākā eksotiskā viesnīca Kliņģerīte" (2011), "Ir laiks" (2013), "Emma" (Emma, 2020). Par lomu filmā Living (2022) nominēts Amerikas Kinoakadēmijas balvai kategorijā "Labākais aktieris galvenajā lomā". Par lomu BBC One seriālā State of Play (2003) saņēmis BAFTA televīzijas balvu. Savukārt par lomu BBC filmā Gideon's Daughter (2007) saņēmis Zelta globusa balvu.