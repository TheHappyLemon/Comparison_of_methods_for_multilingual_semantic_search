Apgrieztais poļu pieraksts jeb apgrieztā poļu pierakste (angļu: reverse Polish notation), arī postfiksais pieraksts, postfiksālā pierakste (angļu: postfix notation), sufiksais pieraksts, sufiksālā pierakste (angļu: suffix notation) ir matemātiska pieraksta sistēma, kur operandi tiek rakstīti pirms operatoriem. Tas ir pretēji poļu pierakstam, kur operatoru raksta pirms operandiem. Piemēram, "3 + 4" apgrieztajā poļu pierakstā būs "3 4 +". Apgriezto poļu pierakstu lieto, piemēram, programmējamos kalkulatoros (Elektronika, Hewlett-Packard) un uz steku balstītās programmēšanas valodās (Bitcoin skripts, FORTH, PostScript).