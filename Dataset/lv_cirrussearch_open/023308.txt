Šķiedenis ir spirta rūpniecības blakusprodukts, ko iegūst pārstrādājot graudus, kartupeļus, melasi. Svaigā šķiedenī ir 90—95% ūdens. 1 kg šķiedeņa barotājvērtība atbilst 0,04—0,08 barības vienībām. Nobarojamiem liellopiem izēdina siltu šķiedeni, līdz 50 kg un vairāk diennaktī, slaucamām govīm — 15—20 kg. Šķiedenis ātri bojājas. Ilgstošai glabāšanai to skābē vai kaltē. Kaltēta šķiedeņa barotājvērtība ir 10—15 reižu lielāka nekā svaiga šķiedeņa barotājvērtība. To izēdina govīm (līdz 3 kg diennaktī), arī zirgiem, cūkām un aitām.