The Guardians of the Galaxy Holiday Special ir ASV uzņēmuma Marvel Studios producēts televīzijas speciālizlaidums, ko straumēšanas servisam Disney+ sarakstīja un režisēja Džeimss Ganns. Tas ir balstīts uz Marvel Comics Galaktikas sargu komandas tēliem. Šis ir otrais Marvel Studios speciālizlaidums Marvel Cinematic Universe (MCU) ietvaros, turpinot filmu un televīzijas seriālu franšīzi. Filma vēsta par Galaktikas sargiem, kuri svin Ziemassvētkus un meklē dāvanu savam vadonim Pīteram Kvillam. Kriss Prats, Deivs Batista, Kārena Gilana, Poma Klementjeva, Vins Dīzels, Bredlijs Kūpers, Šons Ganns un Maikls Rukers atveido savas iepriekšējās lomas, citās lomās ir mūzikas grupa Old 97's un Kevins Beikons, kas atveido pats sevi. Ganns darbojās pie speciālizlaiduma idejas jau filmas "Galaktikas sargi: 2. daļa" (2017) veidošanas laikā, bet paziņoja par to tikai 2020. gada decembrī. Filmēšana ilga no 2022. gada februāra līdz aprīļa beigām, Atlantā, Džordžijā un Losandželosā, filmas "Galaktikas sargi: 3. daļa" (2023) uzņemšanas laikā. Filma The Guardians of the Galaxy Holiday Special ir pieejama straumēšanas servisā Disney+ no 2022. gada 25. novembra un ir daļa no MCU Ceturtās fāzes. Speciālizlaidums saņēma pozitīvas kritiķu atsauksmes par humoru, Ganna režiju un aktierspēli (lielākoties Batista, Klementjeva un Beikons).