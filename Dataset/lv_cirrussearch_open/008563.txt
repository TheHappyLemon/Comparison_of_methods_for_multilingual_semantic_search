Havjers Bardems (spāņu: Javier Bardem; dzimis 1969. gada 1. martā) ir spāņu aktieris. Bardems ir spēlējis lomas vairākās plaši pazīstamās filmās: "Dzīvā miesa" (Carne trémula, 1997), "Pirms iestājas nakts" (Before Night Falls, 2000), Mar adentro (2004), "Līdzzinātājs" (2004), "Kur sirmgalvjiem nav vietas" (2007), "Vikija, Kristīna, Barselona" (2008) un Biutiful (2010), "Karību jūras pirāti: Salazara atriebība" (2017), Loving Pablo (2017), "Kāpa" (2021). Tēlojis antagonista lomu vienā no filmām par Džeimsu Bondu — "Operācija "Skyfall" (2012). Aktieris ir saņēmis vairākus starptautiskus apbalvojumus, tai skaitā Amerikas Kinoakadēmijas balvu, BAFTA kino balvu, Zelta globusu, balvas Kannu un Venēcijas kinofestivālā. Visvairāk balvu ieguvis par psihopātiska slepkavas lomu filmā "Kur sirmgalvjiem nav vietas", tai skaitā Amerikas Kinoakadēmijas balvu kā labākais aktieris otrā plāna lomā, Zelta globusa balvu un BAFTA kino balvu. Trīs reizes nominēts Amerikas Kinoakadēmijas balvai kā labākais aktieris — par lomām filmās "Pirms iestājas nakts" (2000), Biutiful (2010) un Being the Ricardos (2021). 2018. gada janvārī Bardems kļuva par Greenpeace vēstnieku, iestājoties par Antarktīdas aizsardzību.