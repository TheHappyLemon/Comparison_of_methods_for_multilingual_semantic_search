Roberts Frānsiss "Bobijs" Kenedijs (angļu: Robert Francis "Bobby" Kennedy; dzimis 1925. gada 20. novembrī, miris 1968. gada 6. jūnijā), pazīstams arī kā RFK, bija amerikāņu politiķis un cilvēktiesību aktīvists, pārstāvēja Demokrātisko partiju. Viņš ir nācis no ievērojamās Kenediju ģimenes, viņa brālis Džons Kenedijs bija 35. ASV prezidents, Edvards Kenedijs — senators. Laikā no 1961. līdz 1964. gadam viņš bija ASV ģenerālprokurors. Šajā amatā bija arī deviņus mēnešus pēc atentāta pret viņa brāli Džonu. 1962. gadā, būdams šajā amatā, viņš arī piedalījas Kubas raķešu krīzes atrisināšanā. 1964. gada septembrī R. Kenedijs atkāpās, lai kandidētu uz vietu Senātā, ko viņš arī ieguva. Bijis senators no 1965. gada janvāra līdz 1968. gada jūnijam. 1968. gada martā viņš sāka prezidentūras kampaņu. Tā paša gada jūnijā, pēc uzvaras Kalifornijas priekšvēlēšanās, viņu sašāva palestīnietis Sirhans Sirhans. Pēc 26 stundām, 6. jūnija rītā, R. Kenedijs mira.