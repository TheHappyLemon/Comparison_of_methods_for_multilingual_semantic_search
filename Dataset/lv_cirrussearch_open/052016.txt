Huangana (ķīniešu: 黄冈, piņjiņs: Huánggāng) ir prefektūras līmeņa municipalitāte Ķīnas vidienē, Hubei provincē. Izvietojusies provinces austrumos starp Dabiešaņa kalniem un Jandzi upi. Robežojas rietumos ar provinces galvaspilsētu Uhaņu, Sjaogaņu, Edžou un Huanši, ziemeļos — ar Henaņas provinci, austrumos — ar Aņhui provinci bet dienvidos — ar Dzjansji provinci. Tagadējā Huanganas municipalitāte kā vienota administratīva vienība pirmo reizi izveidota 1378. gadā kā Huandžou (黄州, Huángzhōu). Pašreizējais nosaukums kopš 1949. gada. COVID-19 epidēmijas laikā 2020. gada sākumā varas iestādes bloķēja izbraukšanu no Huanganas, lai aizkavētu vīrusa izplatīšanos.