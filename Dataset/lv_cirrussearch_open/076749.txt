Meksikas līcis (angļu: Gulf of Mexico, spāņu: Golfo de México) ir ļoti liels jūras līcis Atlantijas okeānā pie Ziemeļamerikas krastiem, pēc hidroloģiskā režīma — iekšzemes jūra. Tā krastos atrodas ASV (Florida, Alabama, Misisipi, Luiziāna un Teksasa) un Meksika, bet austrumos no līča atrodas Kubas sala. Floridas šaurums austrumos to savieno ar Atlantijas okeānu, bet Jukatanas šaurums dienvidaustrumos — ar Karību jūru. Līča platība ir 1 550 000 km2, ūdens apjoms — 2 332 000 km3. Līča ūdeņu enerģija, kurus Saule vasaras periodā stipri sasilda, veido lielus un spēcīgus tropiskos ciklonus un vētras, stiprākie no kuriem (Katrīna, Gustavs, Aivens u.c.) gandrīz katru gadu nodara milzīgus postījumus piekrastes teritorijām.