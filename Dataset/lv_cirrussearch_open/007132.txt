Edgars Stīvens Davidss (nīderlandiešu: Edgar Steven Davids; dzimis 1973. gada 13. martā) ir bijušais Surinamā dzimis Nīderlandes futbolists, spēlēja pussarga pozīcijā, Nīderlandes futbola izlases bijušais dalībnieks un treneris. Profesionāļa karjeru uzsāka Nīderlandes klubā Ajax, pēc tam pārstāvējis tādus klubus kā Milan, Juventus, Barcelona, Internazionale, Tottenham Hotspur un atgriezās Ajax sastāvā. 2010. gadā viņš parakstīja līgumu ar Anglijas klubu Crystal Palace, kura sastāvā spēlēja vien pāris mēnešus. Ajax sastāvā viņš trīs reizes triumfēja Nīderlandes futbola Goda divīzijā (Eredivisie) un Juventus sastāvā — trīs reizes Itālijas futbola čempionāta A sērijā (Serie A). 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē.