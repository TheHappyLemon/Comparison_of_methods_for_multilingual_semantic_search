Šis raksts ir par jaunāko Džeka Brebema dēlu, F1 pilotu. Par citām jēdziena Brebems nozīmēm skatīt nozīmju atdalīšanas lapu. Deivids Brebems (angļu: David Brabham; dzimis 1965. gada 5. septembrī, Londonā, Lielbritānijā) ir Austrālijas autosportists, pazīstams kā bijušais Formula 1 pilots. Deivids ir trīskārtējā F1 čempiona sera Džeka Brebema jaunākais dēls. Abi viņa brāļi, Džeofs un Gerijs, arī ir kļuvuši par sacīkšu pilotiem. Savu bērnību Deivids pavadīja Austrālijā, tomēr par spīti viņa tēva sacīkšu panākumiem, Deivids īpaši neinteresējās par autosportu līdz brīdim, kad pameta skolu. Bērnībā viņš spēlēja pieejamāku sporta veidu - futbolu, tomēr, kad ģimene pārcēlās uz Sidneju, jaunākais Brebems pievērsās austrāliešu futbolam. Kamēr Deivids auga, viņa tēvs Džeks neuzspieda viņam motoru sportu, tomēr 17 gadu vecumā Deivids sāka interesēties par kartingiem un kopā ar savu kaimiņu iegādājās lietotu kartingu. Deivida profesionālā karjera sākās 1983. gadā profesionālu kartingistu līgā. 1985. gadā viņš devās uz salonauto sacīkstēm. 1986. gadā Brebems tika Formula Ford 1600 sacīkstēs un pēc gada nokļuva Formula Atlantic. Viņa jaunais sponsors, Camel, palīdzēja 1989. gadā doties uz Lielbritānijas F3 čempionātu un tur nokļūt labā komandā, kas palīdzēja austrālietim izcīnīt titulu. 1990. gadā Brebhems tika F1 Brabham komandā, kura savulaik piederēja viņa tēvam. Diemžēl, 14 mēģinājumos kvalificēties tikai 6 bija veiksmīgi un no sešām reizēm, kad Brebems startēja, tikai vienā viņš finišēja. Sniegums bija pārāk nepārliecinošs F1, tādēļ viņš devās uz salonauto sacīkstēm. 1994. gadā Brebems pievienojās jaunajai Simtek komandai, kura trešajā sacīkstē piedzīvoja milzīgu psiholoģisko triecienu, jo Rolands Racenbergers, otrs komandas pilots, nomira avārijā kvalifikācijas laikā. Racenbergeru aizvietoja daudzi, dažādi piloti, bet Brebems savu vietu saglabāja visu sezonu. Viņa labākais rezultāts bija 10. vieta Spānijas Grand Prix. Simtek nolēma nepaturēt Brebemu uz nākamo sezonu, tādēļ viņa F1 karjera beidzās. Vēlāk viņš atkal piedalījās dažādās salonauto sacīkstēs.