Marija Valentīna Vecāli (itāļu: Maria Valentina Vezzali; dzimusi 1974. gada 14. februārī) ir itāļu paukotāja, startē paukošanā ar floreti. Līdzās Vācijas šāvējam Ralfam Šūmanim, Slovākijas airētājam Mihalam Martikanam un Japānas džudistei Rioko Tani viņa ir viena no tikai četriem sportistiem vasaras olimpisko spēļu vēsturē, kas ir spējuši iegūt piecas olimpiskās medaļas vienā un tajā pašā disciplīnā. V. Vecāli ir piedalījusies piecās olimpiskajās spēlēs (1996, 2000, 2004, 2008, 2012), visās izcīnot medaļas. 1996. gadā Atlantā viņa izcīnīja zeltu komandu sacensībās, savukārt individuālajās sacensībās ar floreti ierindojās otrajā vietā. 2000. gadā Sidnejā gan komandu, gan individuālajās sacensībās viņa kļuva par čempioni, 2004. gadā Atēnās un 2008. gadā Pekinā atkārtoja šo panākumu individuālajās sacensībās, vēl 2008. gadā izcīnīja bronzu komandu sacensībās. 2012. gadā Londonā V. Vecāli bija bronzas medaļas ieguvēja individuālajās sacensībās un zelta medaļas ieguvēja komandu sacensībās. Tāpat sportiste ar panākumiem ir startējusi Pasaules čempionātos (13 zelti, 5 sudrabi, 3 bronzas) un Eiropas (11 zelti, 4 sudrabi, 2 bronzas).