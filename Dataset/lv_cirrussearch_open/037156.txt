Denjels Roberts "Denijs" Elfmans (angļu: Daniel Robert "Danny" Elfman; dzimis 1953. gada 29. maijā) ir amerikāņu komponists, dziedātājs un producents. No 1974. līdz 1995. gadam bija jaunā viļņa grupas Oingo Boingo līderis. Radījis mūziku kinofilmām, pazīstama ir Elfmana sadarbība ar Timu Bērtonu. Elfmans ir seriāla "Simpsoni" galvenās muzikālās tēmas autors, par kuru 1990. gadā bijis nominēts Emmy balvai. Šo balvu saņēmis 2005. gadā par galveno muzikālo tēmu TV seriālam "Bīstamās mājsaimnieces". 2016. gadā Emmy balvu saņēmis par mūziku sērijai no TV muzikālā seriāla Live from Lincoln Center. Elfmans desmit reizes ir nominēts un vienu reizi ieguvis Grammy balvu par galveno muzikālo tēmu filmai "Betmens". Četras reizes nominēts Amerikas Kinoakadēmijas balvai — par oriģinālmūziku filmām "Krietnais Vils Hantings" (1997), "Vīri melnā" (1997), "Lielā zivs" (2003), "Milks" (2008). Precējies ar aktrisi Bridžitu Fondu.