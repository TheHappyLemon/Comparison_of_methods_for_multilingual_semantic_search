Kuopio (somu: Kuopio) ir pilsēta Somijas vidienē, atrodas 400 km no galvaspilsētas Helsinkiem Ziemeļsavo reģionā, un ir lielākā reģiona pilsēta. Dibināta 1782. gadā, 2011. gadā tā bija 9. lielākā Somijas pilsēta. Kuopio ir viens no valsts tehnoloģiju un izglītības centriem. Starp augstskolām nozīmīgākās ir Austrumsomijas universitāte un Savonijas lietišķo zinātņu universitāte. Kuopio ir Alūksnes sadraudzības pilsēta. Kuopio ir apmēram 4300 uzņēmumu, 200 no tiem eksportējoši. Kopējais darbavietu skaits ir 45 800. 2011. gadā uz Rīgu atklāja AirBaltic tiešo lidojumu. Galvenie gadskārtējie notikumi ir Somijas ledus maratons februārī, deju festivāls jūnijā, starptautiskais vīna festivāls, kā arī Kuopio triatlons jūlijā.