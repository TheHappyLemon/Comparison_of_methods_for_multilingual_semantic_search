Rafals Majka (poļu: Rafał Majka; dzimis 1989. gada 12. septembrī) ir profesionāls Polijas šosejas riteņbraucējs, kurš pārstāv UCI ProTeam komandu UAE Team Emirates. Par profesionāli kļuvis 2011. gadā pievienojoties Saxo Bank-SunGard komandai. 2013. gadā viņš pirmoreiz piedalījās Giro d'Italia un iesaistījās cīņā ar Karlosu Betankuru par uzvaru jauno braucēju klasifikācijā, šajā cīņā gan priekšpēdējā posmā piekāpjoties kolumbietim. Noslēgumā viņš ierindojās septītajā vietā kopvērtējumā, astoņas minūtes aiz uzvarētāja Vinčenco Nibali. Gadu vēlāk viņš uzlaboja savu rezultātu, iegūstot sesto vietu. 2014. gada Tour de France Majka uzvarēja divos kalnu posmos un kalnu klasifikācijas kopvērtējumā. 2015. gada sacensībās viņš uzvarēja vienā no sacensību posmiem. 2016. gada Tour de France Majka atkārtoti uzvarēja kalnu klasifikācijas kopvērtējumā. 2016. gada vasaras olimpiskajās spēlēs izcīnīja trešo vietu grupas braucienā, finišējot aiz Grega Van Avermāta un Jakoba Fūglsanga, kas kopīgi panāca viņu divus kilometrus pirms finiša. 2020. gada oktobrī Majka parakstīja līgumu ar UAE Team Emirates.