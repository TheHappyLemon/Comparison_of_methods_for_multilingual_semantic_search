Zvīņrāpuļi, zvīņrāpuļu kārta, arī zvīņaiņu kārta (Squamata) pieder pie lepidozauru virskārtas (Lepidosatiria). Tā ir vislielākā mūsdienās dzīvojošo rāpuļu klases (Reptilia) kārta, kas ietver vairāk kā 10 000 sugas. Tā ir vienīgā rāpuļu grupa, kas pašreizējā ģeoloģiskajā laikmetā ir pilnā plaukumā. Raksturīgākās zvīņrāpuļu pazīmes ir šādas. Ķermeni sedz ragvielas zvīņas, zem kurām tikai dažreiz ir nelielas kaula zvīņas. Skriemeļi tikai procēli. Kvadrāta kauls atšķirībā no visiem pārējiem mūsdienu rāpuļiem veido kustīgu locītavu ar galvaskausa kapsulu. No diviem vaiga lokiem vai nu saglabājies viens — augšējais, vai arī izzūd abi loki. Hoānas atveras aukslēju priekšējā daļā. Kopulācijas orgāni ir ļoti īpatnēji — divu dobu maisu veidā. Vairojas, vai nu dējot olas ar pergamentam līdzīgu čaumalu, kurām atšķirībā no krokodilu un bruņurupuču olām nav olas baltuma, vai arī mazuļiem dzimstot.