Automaģistrāle S2 ir šobrīd būvniecībā esoša Polijas zemākās klases automaģistrāle, kas veido daļu no Varšavas apvedceļa, kā arī kalpo kā A2 atzars. Plānots, ka autoceļa kopgarums pēc pilnīgas būvniecības pabeigšanas būs 39,5 kilometri, kā arī pēc pabeigšanas tas ietilps Eiropas maršrutā E30. Autoceļa plānošana tika uzsākta septiņdesmitajos gados, sākumā kā daļa no A2 automaģistrāles. Taču pret to iebilda iedzīvotāji, kuri dzīvoja tiešā tuvumā plānotajai automaģistrālei, tāpēc autoceļa statuss tika pazemināts uz zemākās klases automaģistrāli, taču maršruts netika mainīts. Būvdarbi pirmajā 3,9 kilometrus garajā posmā, starp S79 un plānoto Pulavskas šķērsojumu sākās 2009. gada septembrī. Otrā, 11,1 kilometru garā posma būvniecība no A2 līdz S79 tika uzsākta 2010. gada vasarā. Sākumā tika plānots abus posmus pabeigt līdz 2012. gada trešajai ceturtdaļai, ar iespēju automašīnām pa to pārvietoties jau gada otrajā ceturksnī sakarā ar 2012. gada Eiropas čempionāta futbolā norisi Varšavā, taču šie plāni netika realizēti un būvdarbi ievilkās. Abi posmi tika atvērti satiksmei 2013. gada septembrī. Šie divi posmi veido S2 rietumu pusi. S2 austrumu pusi, kopā ar tiltu pāri Vislas upei plānots izbūvēt laikā no 2014. līdz 2020. gadam.