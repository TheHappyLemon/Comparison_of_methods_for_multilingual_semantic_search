Sandro Botičelli (itāļu: Sandro Botticelli), īstajā vārdā Alesandro di Mariano Filipepi (itāļu: Alessandro di Mariano Filipepi; 1445. gada 1. marts—1510. gada 17. maijs), bija agrīnās renesanses gleznotājs, kura daiļrade bija viena no visraksturīgākajām sava laikmeta būtības izteicējām un noslēdza arī agrīno renesansi. Botičelli ir dzimis un miris Florencē. Nav daudz zināmu faktu par Botičelli bērnību, tomēr ir noskaidrots, ka viņš kļuva par mācekli 14 gadu vecumā, agrāk nekā liela daļa citu renesanses mākslinieku. Botičelli neizmantoja perspektīvas atklājumus, gaismu, apjomu. Viņam svarīgi ir tēlu līniju ritmi priekšplānā, kur krāšņās koku pārejas lieliski kontrastē ar tumšajiem koku apveidiem aizmugurē. 1489. gadā tapusī glezna "Veneras dzimšana" vairs nemaz "neatsaucas" uz gaismas simboliem, tomēr simboliski atklāj tālaika Florencē valdošo dramatismu un izmisumu. Dabu un dvēseles nemieru atklāj trīs stihijas — gaiss, ūdens un zeme.