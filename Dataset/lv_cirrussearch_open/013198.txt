Maikls Blumbergs (angļu: Michael Rubens Bloomberg; dzimis 1942. gada 14. februārī) ir amerikāņu uzņēmējs, politiķis, filantrops. M. Blumbergs bija Ņujorkas mērs laikā no 2002. līdz 2013. gadam. Ar 31 miljardu ASV dolārus lieliem ienākumiem (2013. gada dati) viņš ir arī 7. bagātākais cilvēks ASV. Viņš ir dibinājis uzņēmumu Bloomberg L.P., kur viņam arī pieder 80% akciju. Izglītību ieguvis Džonsa Hopkinsa un Hārvarda Universitātē. Sākotnēji bijis Demokrātu partijas loceklis, taču pirms kandidēšanas uz Ņujorkas mēra amatu 2001. gadā pārgāja pie republikāņiem. 2001. gada novembrī notikušajās vēlēšanās viņš savu konkurentu (Marku Grīnu) uzvarēja, saņemot 50,3% balsu. Oficiāli Ņujorkas mēra amatā stājies 2002. gada 1. janvārī. 2005. gada vēlēšanās viņš tika pārvēlēts (58,38% balsu). 2008. gadā tika paildzināts mēra maksimālais amata pildīšanas laiks līdz trim termiņiem. Tādējādi M. Blumbergs varēja kandidēt arī 2009. gada vēlēšanās, ko viņš arī veiksmīgi pārvarēja. 2007. gadā viņš atstāja Republikāņu partiju un kļuva par bezpartejisku politiķi. Viņš bieži tika pieminēts kā iespējamais kandidāts 2008. gada prezidenta vēlēšanās (gan uz prezidenta, gan viceprezidenta amatu). Maikls Blumbergs 2019. gada 8. novembrī paziņoja, ka taisās iesaistīties sacensībā par Demokrātiskās partijas nomināciju ASV prezidenta vēlēšanām 2020. gadā.