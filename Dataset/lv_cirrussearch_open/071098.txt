"Napoleons Dinamīts" (angļu: Napoleon Dynamite) ir 2004. gada ASV neatkarīga kinokomēdija, kuras režisors ir Džereds Hess, bet scenārija autori Džereds Hess un Džeruša Hesa. Filmā galvenās lomas atveido Džons Hiders, Džons Graizss, Ārons Rūels, Efrens Ramiress, Tīna Meidžorīno, Sendija Mārtina un Dīdrihs Baders. Filma stāsta par neveiklu un atsvešinātu vidusskolas skolnieku Napoleonu Dinamītu (Hiders), kurš sadraudzējas ar imigrantu un palīdz viņam kļūt par klases prezidentu, kamēr pats mēģina sadzīvot ar savu dīvaino ģimeni. Filmas "Napoleons Dinamīts" ir Hesu pirmā pilnmetrāžas filma un tā ir adaptācija Džereda Hesa īsfilmai Peluca (2002). Filmas pirmizrāde notika 2004. gada 17. janvārī Sandensas kinofestivālā, kur tiesības uz filmu ieguva Fox Searchlight Pictures. "Napoleons Dinamīts" nopelnīja 46,1 miljonu ASV dolāru un mūsdienās tā tiek uzskatīta par kulta filmu. ASV televīzijas kanāls Bravo "Napoleons Dinamīts" iekļāva savā 100 visu laiku smieklīgāko filmu saraksta 14. vietā.