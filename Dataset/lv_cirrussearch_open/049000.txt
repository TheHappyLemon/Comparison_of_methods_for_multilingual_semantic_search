Marijas pils (ukraiņu: Маріїнський палац) ir Bartolomeo Rastrelli projektēta 18. gadsimta pils Ukrainas galvaspilsētā Kijivā, blakus Augstākās Radas ēkai. Ukrainas prezidenta ceremoniālā rezidence. Pils celtniecību 1744. gadā pavēlēja sākt cariene Elizabete Petrovna. 1752. gadā pēc Bartolomeo Rastrelli projekta to uzcēla arhitekts Ivans Mičurins. Pirmais Krievijas monarhs, kurš apmeklēja pili, bija cariene Katrīna Lielā, kura 1787. gadā pilī uzņēma venecuēliešu līderi Fransisko Mirandu. 18. gadsimta beigās un 19. gadsimta sākumā pilī rezidēja Kijivas ģenerālgubernators. 19. gadsimta sākumā pils vairākkārt dega. 1870. gadā pēc imperatora Aleksandra II rīkojuma pili atjaunoja un nosauca imperatores Marijas Aleksandrovnas vārdā. Pirmā pasaules kara laikā, līdz pat monarhijas krišanai, pilī dzīvoja Nikolaja II māte Marija Fjodorovna. Krievijas pilsoņu kara laikā pilī tika ierīkots kara štābs. Vēlāk tajā ierīkoja lauksaimniecības skolu, bet vēl pēc tam pilī ierīkoja muzeju. Pils cieta Otrā pasaules kara laikā, tomēr četrdesmito gadu beigās tika atjaunota. 20. gadsimta astoņdesmitajos gados tā tika restaurēta. No 2007. gada tā tika rekonstruēta vēlreiz, līdz 2018. gada sākumā kļuva par Ukrainas prezidenta rezidenci.