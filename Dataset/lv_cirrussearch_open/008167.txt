Edgars Eriņš (dzimis 1986. gada 18. jūnijā Varakļānos) ir bijušais latviešu vieglatlēts, startēja daudzcīņas sacensībās. Pašreizējais Latvijas rekordists desmitcīņā un septiņcīņā telpās. Pēc sportista karjeras beigām — treneris, strādā kā fiziskās sagatavotības treneris ar sporta spēļu komandām. 2011. gada jūnijā Latvijas čempionātā vieglatlētikas daudzcīņā viņš svinēja uzvaru desmitcīņā ar jaunu Latvijas rekordu 8312 punkti. Kopumā ir izcīnījis divus Latvijas čempiona titulus desmitcīņā un vienreiz 60 m barjerskrējienā telpās, kā arī ir četrkārtējs Latvijas čempions septiņcīņā telpās (2006, 2008, 2009, 2011). Latvijas rekordu septiņcīņā telpās viņš sasniedza 2008. gada 22.—23. februārī Rīgā. Viņš bija kvalificējies 2011. gada Pasaules čempionātam, taču īsi pirms tā sākuma guva savainojumu, kā dēļ tajā nepiedalījās. Piedalījies 2012. gada vasaras olimpiskajās spēlēs Londonā, kur ar 7649 punktiem izcīnīja 22. vietu. 27 gadu vecumā noslēdzis sportista karjeru, vēlāk gan mēģinot atgriezties, kā arī pāriet uz bobsleju stūmēja lomā.