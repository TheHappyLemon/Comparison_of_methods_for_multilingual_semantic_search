Indianapolisas trase (angļu: Indianapolis Motor Speedway) ir dažādu sacīkšu trase, kas atrodas Indianapolisas priekšpilsētā Spīdvejā, ASV. Tā tika uzbūvēta 1911. gadā un līdz ar to ir viena no vecākajām trasēm pasaulē. Tajā ir ovāls, kur katru gadu norisinās Indy 500 sacensības, kuras no 1950. līdz 1960. gadam bija iekļautas Formula 1 kalendārā. Tās tiek uzskatītas par vienām no prestižākajām autosporta sacensībām. Pašlaik šī sacīkste notiek Indy Racing League ietvaros. 2000. gadā ovāla vidū tika izbūvēta papildu trase, kurā līdz 2007. gadam notika F1 sacensības, ASV Grand Prix. Starta finiša taisne un viens līkums ir no ovāla. Tikai divas reizes tajā neuzvarēja Ferrari pilots. Mika Hekinens un Luiss Hamiltons ar McLaren ir uzvarējuši attiecīgi 2001. un 2007. gadā. Par pārsteigumu faniem sacīkste netika iekļauta 2008. gada kalendārā. F1 sacīkstes Indianapolisā divreiz izcēlās ar skandāliem. 2002. gadā Rubenšs Barikello uzvarēja, tomēr visu sacīksti vadībā bija viņa komandas biedrs Mihaels Šūmahers. Abi piloti mēģināja finišēt reizē, tomēr Barikello mazliet pasteidzās. Izcēlās līdzīgs skandāls kā tā paša gada Austrijas GP, kur Barikello palaida Šūmaheru pa priekšu pēdējā līkumā, lai pēdējais varētu cīnīties par titulu. Tas viņam arī izdevās un vēl pirms ASV GP vācietis jau bija pieckārtējais pasaules čempions. 2005. gadā rievoto asfaltu treniņbraucienos nepanesa Michelin riepas. Tobrīd tās lietoja 7 no 10 komandām. Lai gan bija daudzi piedāvājumi, kā šo lietu risināt (tostarp izveidot pagaidu S-veida bremzētāju pēdējā līkuma vietā), pēc iesildīšanās apļa visas ar Michelin apgādātās formulas iebrauca boksos un sacīkstēs piedalījās tikai seši piloti. Iekšējā trase gan nekļuva neizmantota. Sākot ar 2008. gadu pazīstamās motociklu sacīkstes MotoGP arī viesojas šajā trasē. Tiesa gan, ir nelielas izmaiņas trases izkārtojumā un piloti brauc pretēji pulksteņrādītāja virzienam, tāpat kā tie, kas brauc pa ovālu.