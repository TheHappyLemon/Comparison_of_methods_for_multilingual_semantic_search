Karolingu impērija (franču: L'Empire carolingien), saukta arī par Franku impēriju, Kārļa Lielā impēriju, bija Eiropas valsts, kas pastāvēja 9. gadsimtā. Tā ietvēra mūsdienu Francijas, Vācijas un Itālijas teritorijas, kā arī vairākas citas Eiropas valstis. Galvaspilsēta bija Āhene. Impērija izveidojās 800. gada 25. decembrī, kad pāvests Leons III Romā kronēja franku valsts karali Kārli Lielo ar imperatora kroni. 840.–843. gadā impērija faktiski sadalījās 3 karalistēs — Rietumfranku, Austrumfranku un Vidusfranku, kuras valdnieks saglabāja imperatora titulu. Impērijas valdnieki parasti nesa titulu "Romiešu imperators" (latīņu: imperator Romanorum) vai "Romas Impērijas imperators" (imperator Romanum gubernans imperium), pozicionējot sevi kā Rietumromas impērijas mantiniekus.