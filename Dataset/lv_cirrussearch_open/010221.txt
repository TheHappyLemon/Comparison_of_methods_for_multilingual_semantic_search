Ādolfs Frīdrihs Erdmanis fon Mencels (vācu: Adolph Friedrich Erdmann von Menzel; dzimis 1815. gada 8. decembrī, miris 1905. gada 9. februārī) bija vācu gleznotājs un grafiķis. Viens no redzamākajiem un ražīgākajiem XIX gadsimta vācu māksliniekiem. Ieguvis plašu atzinību savas dzīves laikā. Kaut arī dzimis Breslavā (mūsdienu Polijā, tolaik Prūsijā), jau agrā jaunībā kopā ar ģimeni pārcēlās uz Berlīni, kur nodzīvoja līdz savai nāvei 1905. gadā, vairākkārt gan dodamies ceļojumos. Sešus mēnešus mācījies Berlīnes Mākslas akadēmijā, Mencels citu mākslas izglītību nav ieguvis. Pēc tēva nāves 1833. gadā mantoja tēva litogrāfijas darbnīcu, un, lai nopelnītu iztiku, veica visdažādākos darbus — zīmēja ielūgumus, ēdienkartes utt. 1833. gadā publicēja pirmo darbu — ilustrācijas Gētes dzejolim. No 1839. līdz 1842. gadam publicēja apmēram 400 zīmējumu, lielākoties kokgrebuma tehnikā. Pēc 1850. gada Mencels radīja vēsturiskās gleznas, veltītas Frīdriha Lielā laikam. Pievērsās arī citu žanru glezniecībai (sevišķi sadzīves žanram). Miris 1905. gadā un izvadīts greznā bēru ceremonijā, piedaloties imperatoram.