Sers Džeimss Čedviks (angļu: Sir James Chadwick; dzimis 1891. gada 20. oktobrī, miris 1974. gada 24. jūlijā) - angļu fiziķis. 1935. gadā ieguva Nobela prēmiju fizikā par neitrona atklāšanu. Dzimis Češīras mazpilsētā Bolingtonā. Studējis Mančestras un Kembridžas Universitātē. 1913. gadā devās uz Vāciju, kur strādāja Berlīnes Tehniskajā universitātē pie Hansa Geigera. Pirmā pasaules kara laikā tika ieslodzīts Rūlēbenes karagūstekņu nometnē pie Berlīnes, kur viņam bija iespēja veikt zinātniskus eksperimentus. No 1923. līdz 1935. gadam strādāja Kembridžas Universitātē, kur 1932. gadā atklāja neitronu. No 1935. līdz 1948. gadam strādāja Liverpūles Universitātē. Otrā pasaules kara laikā piedalījās Manhetenas projektā.