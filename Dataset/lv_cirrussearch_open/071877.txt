"Kam ir un kam nav" (angļu: To Have and Have Not) ir 1944. gada ASV romantiska kara piedzīvojumu filma, kuras režisors ir Hauards Hokss. Filmā galvenās lomas atveido Hamfrijs Bogarts, Volters Brenans un Lorēna Bekola. Filma ir balstīta uz Ernesta Hemingveja 1937. gada romānu ar tādu pašu nosaukumu. Filma stāsta par amerikāņu zvejnieku Hariju Morganu (Bogarts), kurš Otrā pasaules kara laikā Martinikā tiek nolīgts, lai pārvestu uz salu Franču Pretošanās kustības biedrus. Tai pat laikā viņš iemīlas amerikāņu dziedātājā (Bekola). Ernests Hemingvejs un Hauards Hokss bija tuvi draugi, un makšķerēšanas braucienā Hokss Hemingvejam, kurš nelabprāt iesaistījās scenāriju rakstīšanā, teica, ka viņš var izveidot lielisku filmu no viņa sliktākās grāmatas, kura Hoksa prāt bija "Kam ir un kam nav". Džūlss Furtmens sarakstīja pirmo scenāriju, kura darbība, gluži kā grāmatā, norisinājās Kubā. Tomēr scenārijs tika mainīts, lai filmas darbība norisinātos Martinikā, jo tika uzskatīts, ka Kubas valdības attēlojums ir pretrunā ar ASV ārpolitiskajām attiecībām. Scenārija pārrakstīšanā iesaistījās Hoksa draugs Viljams Folkners. Tā kā pie scenārija strādāja gan Hemingvejs, gan Folkners, "Kam ir un kam nav" ir vienīgā filma, pie kuras ir strādājuši divi Nobela prēmijas literatūrā laureāti. Filmas "Kam ir un kam nav" pirmizrāde notika 1944. gada 11. oktobrī un to izplatīja Warner Bros.. Filma izdošanas brīdī saņēma atšķirīgus kritiķu vērtējumus, uzskatot, ka "Kam ir un kam nav" ir filmas "Kasablanka" (1942) rīmeiks. Kritiķi īpaši slavēja Bekolas aktierspēli, kurai tā bija kino debija, un viņas ķīmiju ar Bogartu. Bogarts un Bekola filmas tapšanas laikā uzsāka romantiskas attiecības un gadu vēlāk apprecējās.