Šis raksts ir par augu. Par filmu skatīt rakstu Paprika (filma). Dārzeņpipars (Capsicum annuum) ir neliels nakteņu dzimtas puskrūms, ko parasti kultivē kā viengadīgu lakstaugu. Stumbrs 30 - 60 cm augsts, zarains. Lapas olveida vai lancetiskas, ar smailu galu un diezgan garu kātu. Ziedi pa vienam, retāk pa vairākiem lapu žāklēs, balti, iedzelteni, violeti. Zied no jūnija līdz augustam. Auglis ādaina, mazsulīga, gluda oga ar daudz sēklām. Augļi var būt dažāda lieluma (no 5 cm līdz 15 cm) un dažādas krāsas (spilgti sarkani, oranži, dzelteni, brūni, violeti līdz melni). Tie ienākas no jūnija līdz novembrim. Dārzeņpipari var būt gan saldā paprika, gan pikantie čili pipari.