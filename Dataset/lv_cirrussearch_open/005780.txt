Neimaijere II (vācu: Neumayer-Station II) vai vienkārši Neimaijere (bez kārtas skaitļa, Neumayer-Station) bija Vācijas vissezonas polārstacija Antarktīdā. Izvietojusies uz Ēkstrema šelfa ledāja Atkas līča krastā Princeses Martas krastā Karalienes Modas Zemē. Izveidota 1992. gada polārajā vasarā un oficiāli atklāta 12. martā. Būvēta kā aizstājēja sniegā iegrimušajai Georgfonneimaijeres stacijai un nosaukta starptautiskā saziņā vienkāršāk lietojamā vārdā "Neimaijere". Stacijas būvei izmantota iepriekšējai stacijai izmantotā shēma ar sniegā iegremdētām tērauda caurulēm. Divas 90 m garas caurules, kurās tika izvietoti stacijas dzīvojamie, saimnieciskie un laboratoriju moduļi, tika savienotas ar trešo cauruli, kas tika izmantota par transporttehnikas garāžu. Kopējā stacijas platība bija 2250 m², no kuriem 816 m² bija apdzīvojamās telpas ar gaisa kondicionēšanu. Pie stacijas ierīkots 1000 m garš sniega lidlauks vieglajām lidmašīnām. 17 gadu nepārtrauktas darbības laikā stacija bija iegrimusi sniegā un firnā par 14 m un 2009. gadā tika aizvietota ar konstruktīvi principiāli atšķirīgu staciju Neimaijere III.