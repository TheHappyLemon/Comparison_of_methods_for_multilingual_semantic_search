Šajā uzskaitījumā apkopoti 1948. gada ziemas olimpisko spēļu medaļnieki. Šīs bija V ziemas olimpiskās spēles. Tās notika pēc 8 gadu pārtraukuma, kad Otrā pasaules kara laikā tika atceltas 1940. gada Saporo un 1944. gada Kortīnas d'Ampeco ziemas olimpiskās spēles. 1948. gada ziemas olimpiskās spēles notika Šveices pilsētā Sanktmoricā, šajā pašā vietā bija notikušas arī 1928. gada ziemas olimpiskās spēles. Piektās ziemas olimpiskās spēles notika 1948. gada 30. janvāra līdz 8. februārim. Tajās kopumā piedalījās 669 sportisti no 28 dažādām Nacionālajām Olimpiskajām komitejām (NOK). Medaļas tika sadalītas 22 disciplīnās, 9 sporta veidos. Salīdzinot ar iepriekšējām 1936. gada ziemas olimpiskajām spēlēm to programma tika labota, papildinot to ar skeletonu vīriešiem. Šis sporta veids pirmo reizi parādījās 1928. gada ziemas olimpiskajās spēlēs. Bet turpmāk līdz par 2002. gada olimpiskajām spēlēm tas nebija iekļauts programmā. Santmoricā kā demonstrācijas sporta veidi tika iekļauti militārā patruļa un ziemas pentatlons. Tā bija ceturtā reize, kad militārā patruļa bija kā demonstrācijas sporta veids. 1948. gada Olimpiskajās spēlēs sacentās gan vīrieši, gan sievietes, kuras piedalījās kalnu slēpošanā un daiļslidošanā. Kopumā šajās Olimpiskajās spēlēs medaļas izcīnīja 123 sportisti. Norvēģijas, Zviedrijas un Šveices sportisti ieguva visvairāk olimpisko medaļu — katras valsts pārstāvji pa 10. No 28 NOK medaļas ieguva 13 NOK, no kurām 10 NOK ieguva vismaz vienu zelta medaļu. Šajās spēlēs nepiedalījās Japānas un Vācijas sportisti, kas netika uzaicināti ne uz 1948. gada ziemas olimpiskajām spēlēm, ne uz 1948. gada vasaras olimpiskajām spēlēm Londonā, kā nesenā Otrā pasaules kara agresori. Padomju Savienība, kas līdz 1951. gadam nebija SOK sastāvā, atteicās piedalīties. Zviedrijas sportisti atkārtoja savus panākumus distanču slēpošanas 18 kilometru disciplīnā, iegūstot visas trīs olimpiskās medaļas vīriešu konkurencē un trīs zelta medaļas, kas bija pieejamas šajā sporta veidā. Kanādas pusaudze Barbara Anna Skota kļuva par pirmo kanādieti, kas izcīnījusi olimpisko zelta medaļu daiļslidošanā, to pašu izdarīja arī amerikānis Diks Batons. Franču kalnu slēpotājs Anrī Oreiljē ieguva visvairāk medaļu — 3.