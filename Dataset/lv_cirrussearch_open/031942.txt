Ocean Surface Topography Mission (OSTM) jeb Jason-2 ir okeanogrāfijas pavadonis, ASV (NASA, NOAA) un Francijas (CNES) un Eiropas meteoroloģijas organizācijas EUMETSAT kopprojekts. Tas paredzēts okeāna virsmas topogrāfēšanai, globālās okeāna cirkulācijas novērošanai, okeāna un atmosfēras mijiedarbības pētījumiem, globālā klimata prognožu uzlabošanai. Kosmisko aparātu izgatavoja Thales Alenia Space uz Proteus platformas bāzes. Instrumenti bija tādi paši kā 2001. gadā palaistajam Jason-1, bet uzlaboti: Poseidon-3 divu frekvenču altimetrs (izgatavots CNES); Advanced Microwave Radiometer (AMR, mikroviļņu radiometrs (NASA); DORIS, doplera sistēmas uztvērējs (CNES); Global Positioning System Payload (GPSP), GPS uztvērējs (NASA); LRA, lāzera reflektometra masīvs (NASA). OSTM tika palaists 2008. gada 20. jūnijā 07:46:25 UTC ar nesējraķeti Delta II (konfigurācija Delta-7320-10C, lidojums D334) no Vandenberga Gaisa spēku bāzes. OSTM tika ievadīts apļveida orbītā ar augstumu 1336 km un slīpumu 66°. Tas ļauj novērot 95 % no ledus brīvos okeānus, vienu un to pašu apgabalu pārlidojot ik pēc 10 dienām. 2009. gadā Jason-1 pārvietots orbītā otrpus Zemei, attiecībā pret Ocean Surface Topography Mission.