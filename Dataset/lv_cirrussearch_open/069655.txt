Rebeka Marija Hola (angļu: Rebecca Maria Hall; dzimusi 1982. gada 3. maijā) ir angļu aktrise un režisore. Holas pirmā aktrises loma bija 10 gadu vecumā, 1992. gada televīzijas seriālā The Camomile Lawn, ko režisēja viņas tēvs Pīters Hols. Holas pirmā kino loma bija filmā Starter for 10 (2006), bet kļuvusi atpazīstama pēc lomas Kristofera Nolana filmā "Ilūzija" (2006). 2008. gadā atveidojusi galveno lomu Vudija Allena filmā "Vikija, Kristīna, Barselona", par ko nominēta Zelta globusa balvai kategorijā "Labākā aktrise mūziklā vai kinokomēdijā". Atveidojusi lomas arī Rona Hauarda vēsturiskajā drāmā "Frosts pret Niksonu" (2008), Bena Afleka krimināldrāmā "Pilsēta" (2010), šausmu trillerī The Awakening (2011), supervaroņu filmā "Dzelzs vīrs 3" (2013), zinātniskās fantastikas filmā "Transcendence" (2014), psiholoģiskajā trillerī "Dāvana" (2015), Stīvena Spīlberga fantāzijas filmā "LDM: Lielais draudzīgais milzis" (2016) un monstru filmā Godzilla vs. Kong (2021). 2021. gadā režisējusi savu pirmo filmu Passing (2021), kas saņēma pozitīvas kritiķu atsauksmes.