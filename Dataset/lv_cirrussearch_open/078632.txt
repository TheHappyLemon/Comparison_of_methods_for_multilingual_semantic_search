Huans Karloss I de Burbons (spāņu: Juan Carlos I de Borbón y Borbón-Dos Sicilias, dzimis 1938. gada 5. janvārī Romā, Itālijā) ir bijušais Spānijas karalis. Huans Karloss I kļuva par karali 1975. gada 22. novembrī, divas dienas pēc Fransisko Franko nāves, saskaņā ar Franko izsludinātu pēctecības likumu. Huans Karloss ir Burbonu dinastijas pārstāvis, viņa rados ir Anglijas karaliene Viktorija, Francijas karalis Luijs XIV, Svētās Romas imperators Kārlis V u.c. 2014. gada 2. jūnijā paziņoja par atteikšanos no troņa sava dēla Felipes labā. Felipe par karali kļuva 2014. gada 19. jūnijā. 2020. gada martā Spānijas karaliskā ģimene paziņoja, ka vairs nemaksās pabalstu bijušajam valsts vadītājam dažādu finanšu pārkāpumu dēļ. Augustā kļuva zināms, ka Huans Karloss devies trimdā uz Apvienotajiem Arābu Emirātiem.