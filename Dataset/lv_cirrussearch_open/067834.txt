Abdžads (no arābu: أبجد, ʾabjad) vai konsonantiskais raksts ir rakstība, kas satur vienīgi līdzskaņus (konsonantus). Tas atšķiras no alfabētiem, kas iekļauj grafēmas gan līdzskaņiem, gan patskaņiem. Abdžadi ir senākā no fonogrāfiskajām rakstu sistēmām; pirmā izplatītākā bija feniķiešu raksts, kas ir priekštecis visiem mūsdienu alfabētiem un abdžadiem. Mūsdienās abdžadus lieto ap 8 % pasaules iedzīvotāju; to izmanto arābu, farsī, urdu, ivrita u.c. valodu rakstībās.