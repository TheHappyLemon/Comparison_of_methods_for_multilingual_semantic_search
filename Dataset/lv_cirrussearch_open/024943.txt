Skaties arī jēdzienu ar līdzīgu nosaukumu: Malaysia Airlines reiss 370. Malaysia Airlines reiss 17 (MH17/MAS17) bija Malaizijas lidsabiedrības Malaysia Airlines starptautisks pasažieru lidmašīnas reiss no Amsterdamas Nīderlandē uz Kualalumpuru Malaizijā 2014. gada 17. jūlijā. Boeing 777-200ER lidmašīna zaudēja kontaktu apmēram 50 km no Krievijas—Ukrainas robežas un avarēja 40 km no robežas netālu no Hraboves Doneckas apgabalā, Ukrainā, kur notika karadarbība. Lidmašīnā atradās 283 pasažieri un 15 apkalpes locekļi, no kuriem visi (kopā 298 personas) gāja bojā. Saskaņā ar ASV un Vācijas izlūkdienestiem lidmašīnu notrieca prokrieviskie nemiernieki ar zenītraķešu kompleksu Buk zeme—gaiss tipa raķeti, kas tika izšauta no viņu kontrolētās teritorijas. Publiski pieejamo avotu pierādījumi liecina, ka Krievijas bruņotie spēki vai viņu pilnvarotie Ukrainā kontrolēja Buk raķetes palaidēju 17. jūlijā un pārveda to no Doneckas uz Sņižni. ASV avoti apgalvoja, ka raķete, ar kuru notriekta lidmašīna, tika palaista no separātistu kontrolētās teritorijas, pamatojoties uz sensoriem, kas izsekojuši raķetes ceļu, vrakā atrastajām šrapneļa struktūrām, separātistu sarunu analīzes, fotogrāfijām un citiem datiem no sociālajiem tīkliem. Uzreiz pēc avārijas Donbasa separātistu līdera Igora Girkina sociālā tīkla VKontakte profilā parādījās paziņojums, ka viņa kaujinieki Torezas apkaimē ir notriekuši Antonov An-26 lidmašīnu. Tā kā vēlāk kļuva skaidrs, ka ir tikusi notriekta civilā lidmašīna, šis ieraksts sociālajā tīklā tika izdzēsts, un separātisti noliedza jebkādu līdzdalību. Krievija apgalvoja, ka Ukraina nes pilnu atbildību par notikušo, jo tas notika Ukrainas gaisa telpā. Ukrainas valdība apgalvoja, ka raķeti palaiduši krievu profesionāļi un raķete tikusi koordinēta no Krievijas. Šis ir lielākais aviācijas incidents kopš 2001. gada 11. septembra uzbrukuma ASV. Šis ir lielākais pasažieru lidmašīnas notriekšanas incidents vēsturē pēc upuru skaita. Visi apkalpes locekļi bija no Malaizijas, apmēram 2⁄3 pasažieru bija nīderlandieši. Lidmašīnā atradās arī 20. starptautiskās AIDS konferences dalībnieki, tai skaitā bijušais AIDS starptautiskās biedrības prezidents Jūps Lange. Sākotnēji ziņoja, ka lidmašīnā atradušies ap 100 konferences dalībnieku, tomēr vēlāk apstiprināja, ka tajā bijuši tikai 6 dalībnieki. Vēl katastrofā bojā gāja Nīderlandes senators Villems Vitervēns, austrāliešu autore Laiema Deividsone, malaiziešu aktrise Šuba Džeja. 80 pasažieri bija jaunāki par 18 gadiem.