Džeina Mensfīlda (angļu: Jayne Mansfield; dzimusi Vera Džeina Pālmere (Vera Jayne Palmer) 1933. gada 19. aprīlī, mirusi 1967. gada 29. jūnijā) bija amerikāņu aktrise, izklaidētāja naktsklubos, dziedātāja, modele, viena no agrīnajām Playboy Playmate. Viņa bija Holivudas 1950. un 1960. gadu sākuma seksa simbols. Dž. Mensfīlda bija 20th Century Fox alternatīva Merilinai Monro un kļuva pazīstama kā "strādnieku Monro" (Working Man's Monroe). Viņa kļuva par lielu Brodvejas zvaigzni 1955. gadā, savukārt 1956. gadā — Holivudas zvaigzni. Viņa ir filmējusies tādās filmās kā The Girl Can't Help It (1956), Will Success Spoil Rock Hunter? (1957), Too Hot to Handle (1960), The Wayward Bus (1957) un Promises! Promises! (1963). Filmā Promises! Promises! viņa kļuva par pirmo lielo amerikāņu aktrisi, kura bijusi kaila Holivudas filmā. Gāja bojā autokatastrofā 34 gadu vecumā.