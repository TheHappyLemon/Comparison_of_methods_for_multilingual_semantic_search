Elkonis (latīņu: cubitus) jeb elkoņa locītava (articulatio cubiti) ir rokas vītņveida locītava starp augšdelma un apakšdelma kauliem. Elkonis ļauj saliekt un izstiept roku. Elkoni anatomiski veido kauli, muskuļi, cīpslas, saites, nervi un asinsvadi. Elkoni veido trīs kauli: augšdelma kauls, spieķkauls un elkoņa kauls. Faktiski elkoņa locītava veido trīs atsevišķas locītavas, kas atrodas vienā locītavas somiņā. Elkoņa locītavā ir arī trīs saites: mediālā sānu saite, laterālā sānu saite un gredzenveida saite. Elkoņa locītavu ieskauj vairāki muskuļi. Divi no tiem, augšdelma divgalvainais muskulis (bicepss) un augšdelma trīsgalvainais muskulis (tricepss), nodrošina elkoņa saliekšanu un izstiepšanu.