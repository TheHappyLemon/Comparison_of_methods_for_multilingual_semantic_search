Džeisons Nelsons Robardss jaunākais (angļu: Jason Nelson Robards Jr., dzimis 1922. gada 26. jūlijā, miris 2000. gada 26. decembrī) bija ASV aktieris. Savas karjeras laikā ieguvis divas Amerikas Kinoakadēmijas balvas, Tony balvu, Emmy balvu un Kannu kinofestivāla labākā aktiera balvu. Sākotnēji piedalījies vairākās veiksmīgās Brodvejas lugās. Kino debitējis ar 1959. gada filmu The Journey. 60. gados piedalījies filmās Doc Holliday (1967), The Night They Raided Minsky's (1968) un "Reiz rietumos" (1968). Par lomām filmās "Visi prezidenta vīri" (1976) un "Džūlija" (1977) ieguvis Amerikas Kinoakadēmijas balvu kategorijā labākais aktieris otrā plāna lomā. Piedalījies arī filmās Melvin and Howard (1980), "Filadelfija" (1993) un "Magnolija" (1999), kas bija arī viņa pēdējā kinoloma.