Ērgļu apakšdzimta (Aquilinae) ir vanagu dzimtas (Accipitridae) apakšdzimta. Šajā apakšdzimtā ir 38 mūsdienās dzīvojošas plēsīgo putnu sugas, kas tiek iedalītas 10 ģintīs. Vēl nesenā pagātnē ērgļu apakšdzimtas sugas tika sistematizētas klijānu apakšdzimtā (Buteoninae), līdz 21. gadsimta sākumā saskaņā ar DNS pētījumiem vanagu dzimtā ir veiktas ievērojamas sistemātikas izmaiņas. Joprojām daudzas sugas nav molekulāri pārbaudītas un kopējā vanagu grupas sistemātika līdz galam nav atrisināta.