Elīdas nome (grieķu: Νομός Ηλείας) ir viena no Rietumgrieķijas perifērijas nomēm, kas atrodas Peloponēsas pussalas rietumos. Ziemeļaustrumos tā robežojas ar Ahajas nomi, austrumos ar Peloponēsas perifērijas Arkādijas nomi, bet dienvidos ar Mesinijas nomi. Rietumos to apskalo Jonijas jūra. Elīdas nomes administratīvais centrs ir Pirga. Elīdas nome iekļauj sevī Elīdas vēsturisko apgabalu, kur atradās tādi senās Grieķijas kultūras centri, kā Elīda, Lepreja, Alifera u.c. Šeit atrodas arī Olimpija, sengrieķu Zeva svētnīca, kur antīkajos laikos atradās Zeva statuja, viens no septiņiem pasaules brīnumiem, kā arī šeit tika rīkotas antīkās olimpiskās spēles, kas kļuva par pamatu mūsdienu Olimpiskajām spēlēm.