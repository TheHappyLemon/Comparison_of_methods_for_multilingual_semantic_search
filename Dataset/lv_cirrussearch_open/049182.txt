Matjē van der Pūls (nīderlandiešu: Mathieu van der Poel; dzimis 1995. gada 19. janvārī) ir Nīderlandes riteņbraucējs, kurš piedalās velokrosa, kalnu riteņbraukšanas un šosejas riteņbraukšanas disciplīnās, pārstāvot UCI profesionālo kontinentālo komandu Alpecin–Deceuninck. Viņa lielāki panākumi ir uzvara Pasaules čempionātā velokrosā Taborā 2015. un Bogensē 2019. gadā, kā arī Pasaules čempionātā šosejas riteņbraukšanā junioriem Florencē, Itālijā 2013. gadā, kā arī divas uzvaras Pasaules čempionātā velokrosā junioriem Kokseidē, Beļģijā 2012. gadā, un Luīvilā, ASV 2013. gadā, kļūstot par pirmo braucēju, kas junioru čempionātā uzvarējis atkārtoti. 2018. gadā van der Pūls uzvarēja arī Nīderlandes čempionātā šosejas riteņbraukšanā, kā arī 2019. gada Dwars door Vlaanderen, Brabantse Pijl un Amstel Gold Race. Matjē van der Pūls nāk no velosportistu ģimenes. Riteņbraucēji ir gan viņa tēvs Adri van der Pūls, gan brālis Dāvids van der Pūls. Savukārt viens no viņa vectēviem ir leģendārais franču velobraucējs Raimons Pulidors.