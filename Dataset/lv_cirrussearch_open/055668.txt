Nellija Kima Furtado (Nelly Kim Furtado; dzimusi 1978. gada 2. decembrī) ir portugāļu izcelsmes kanādiešu dziedātāja, dziesmu autore un ierakstu producente. Viņai ir gan Kanādas, gan Portugāles pilsonība. Pasaules ievērību Nellija Furtado ieguva 2000. gadā, kad izdeva savu debijas albumu "Whoa, Nelly!", kurā bija iekļauts viņas pirmais hits, "Grammy" balvu ieguvušais "I'm Like a Bird". Pēc kļūšanas par māti un komerciāli mazāk veiksmīgā albuma "Folklore", kurā dziedātāja vairāk pievērsās folkmūzikai, 2006. gadā viņa atgriezās pie vispasaules atzinības ar savu albumu "Loose", kurā krietni izmanījies viņas skanējums, pateicoties producentam Timbaland. Ļoti labus panākumus guva albuma 4 singli "Maneater", "Promiscuous", "All Good Things (Come to an End)" un "Say It Right". Šobrīd albums "Loose" ir pārdots vairāk nekā 8 miljonos eksemplāru visā pasaulē. Furtado mūzikā bieži dzirdama eksperimentēšana ar dažādiem mūzikas instrumentiem, skanējumiem, žanriem, valodām un balss stiliem.