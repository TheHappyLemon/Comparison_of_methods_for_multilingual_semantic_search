Avuls Pakirs Džainulabdīns Abduls Kalāms (tamilu: அவுல் பகிர் ஜைனுலாப்தீன் அப்துல் கலாம், Avul Pakir Jainulabdeen Abdul Kalam), plašāk pazīstams kā A. P. Dž. Abduls Kalāms (ஆ. ப. ஜெ. அப்துல் கலாம், A. P. J. Abdul Kalam; dzimis 1931. gada 15. oktobrī, miris 2015. gada 27. jūlijā) bija Indijas 11. prezidents. Bijis zinātnieks un zinātnes administrators militāro raķešu un civilās kosmonautikas jomā. Ieguvis iesauku "Indijas raķešu vīrs". Abduls Kalāms dzimis nabadzīgā tamilu musulmaņu ģimenē. Viņam bija trīs brāļi un māsa. 1954. gadā Kalāms pabeidza Sentdžozefa koledžu Tiručirapalli. 1960. gadā Madrasas tehnoloģiju institūtā ieguva avioinženiera diplomu. Kalāms ieguva zinātnieka darbu Indijas militārās pētniecības organizācijas Defence Research and Development Organisation (DRDO) Aeronautikas attīstības laboratorijā. Sākotnēji viņš armijai konstruēja nelielu helikopteru. Piedalījās arī komitejā, kas nodarbojās ar valsts kosmiskās programmas formulēšanu. 1965. gadā sāka izstrādāt raķetes projektu. 1969. gadā Abduls Kalāms tika pārcelts uz Indijas kosmisko pētījumu organizāciju (ISRO). Viņš bija Indijas pirmās kosmiskā nesējraķetes Satellite Launch Vehicle (SLV) projekta direktors. 1970. gados Kalāms arī vadīja divus projektus Project Devil un Project Valiant, lai izveidotu ballistiskās raķetes no SLV pielietotajām tehnoloģijām. 1980. gados viņš vadīja militāro raķešu programmu Integrated Guided Missile Development Program. No 1992. līdz 1999. gadam Abduls Kalāms bija premjerministra galvenais padomnieks zinātnes lietās un DRDO sekretārs. Šajā laikā tika veikts kodolizmēģinājums Pokhran-II, kurā viņam bija svarīga politiska un tehnoloģiska dalība. 1998. gadā Kalāms kopā ar kardiologu Bhupathiraju Somaraju izstrādāja lētu koronāro stentu. Abduls Kalāms uzvarēja 2002. gada prezidenta vēlēšanās, otrajā vietā atstājot Lakšmi Sahgalu. Prezidenta zvērestu nodeva 2002. gada 25. jūlijā. 2007. gadā viņu prezidenta amatā nomainīja Pratibha Patila.