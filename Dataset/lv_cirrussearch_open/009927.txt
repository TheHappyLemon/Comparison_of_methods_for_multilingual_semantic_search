Alfrēda Vēgenera institūts (vācu: Alfred-Wegener-Institut, AWI) ir Vācijas pētnieciskā institūcija, kas pārrauga un koordinē polāros un jūras pētījumus. Dibināts 1980. gada 15. jūlijā un nosaukts par godu vācu polārpētniekam un dabaszinātniekam Alfrēdam Vēgeneram. Četras galvenās institūta apakšvienības ir klimata sistēmu departaments, pelāgisko ekosistēmu departaments, bentisko ekosistēmu departaments un ģeosistēmu departaments. Institūta galvenais birojs atrodas Brēmerhāfenē un tas apsaimnieko pētniecības stacijas Potsdamā, Helgolandē, Ziltā, Ļenas deltā (Samoilova), Nīolesunnā Arktikā (AWIPEV/Koldeveja), Antarktīdā (Neimaijere, Kotasa, Dalmana), kā arī pētniecības kuģi Polarstern, Heincke un Mya.