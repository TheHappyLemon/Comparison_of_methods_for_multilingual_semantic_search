Trumena doktrīna ir paziņojums, ko pieņemts uzskatīt par Aukstā kara sākumu. 1947. gada 12. martā ASV prezidents Harijs Trumens runā Kongresā pasludināja palīdzības plānu Grieķijas Karalistei un Turcijai pret PSRS un komunistu draudiem. Grieķijā noritēja pilsoņu karš, kamēr Turcijai PSRS atkārtoti bija pieprasījusi kontroli pār Bosforu un Dardaneļiem. Trumens paziņoja, ka ASV atbalstīs brīvās tautas, kas pretojas bruņota mazākuma mēģinājumiem tās pakļaut vai arī ārējam spiedienam. Trumena attieksmi pret komunismu sāka dēvēt par "apturēšanas politiku". Šajā laikā parādījās arī Džordža Kenona raksts par aizsardzības politiku.