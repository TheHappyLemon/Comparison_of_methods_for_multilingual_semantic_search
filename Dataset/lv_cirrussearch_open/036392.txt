Tikrīta (arābu: تكريت, Tikrīt) ir pilsēta Irākā, kas atrodas Tigras upes krastā aptuveni 140 km uz ziemeļrietumiem no valsts galvaspilsētas Bagdādes. Tikrīta ir Salāh ed Dīnas muhāfazas administratīvais centrs. 2013. gadā aptuvenais iedzīvotāju skaits pilsētā bija 137 tūkstoši. Tikrīta ir zināma kā Saladīna un Sadama Huseina dzimtā pilsēta. Kopš 2014. gada Tikrīta ir bijusi ierauta konfliktos, kurus izraisījusi Islāma valsts. 2015. gada martā Irāka paziņoja, ka tā ir atguvusi kontroli pār pilsētu.