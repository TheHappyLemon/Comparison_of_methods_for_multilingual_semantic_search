Batabano līcis (spāņu: Golfo de Batabanó) ir sekls līcis Karību jūras ziemeļrietumos Kubas dienvidu piekrastē. Līcis ir ap 130 km plats un 80 km garš, no dienvidiem to norobežo Kanarreosu arhipelāgs un tā lielākā sala Huventuda. Austrumos līcī iestiepjas Sapatas pussala, kuras ziemeļu krastam piekļaujas Broa līcis. Krasti relatīvi mazapdzīvoti, lielākās pilsētas ir Nuevaherona Huventudas salas ziemeļos un Batabano Kubas dienvidu krastā. Līcis ir nozīmīgs Kubas zvejniecības reģions.