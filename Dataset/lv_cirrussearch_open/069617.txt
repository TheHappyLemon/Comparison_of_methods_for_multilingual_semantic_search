Džeimss Vans (angļu: James Wan; dzimis 1977. gada 26. februārī) ir Malaizijā dzimis Austrālijas kinorežisors, scenārists un producents. Pazīstams ar darbu šausmu žanrā. Kopā ar Lī Vonelu radījis "Zāģis" un "Astrāls" filmu franšīzes. Autors arī "Ļaunuma izsaukšana" franšīzei. "Ļaunuma izsaukšana", ar kopumā nopelnītiem vairāk nekā 2 miljardiem ASV dolāru, ir visu laiku pelnošākā šausmu filmu franšīze. 2004. gadā "Zāģis" kļuva par Vana pirmo režisēto filmu. Kopumā franšīze nopelnījusi vairāk nekā 1 miljardu ASV dolāru. Filmu sērijā "Astrāls" režisējis pirmo filmu 2010. gadā, kā arī tās turpinājumu 2013. gadā. Bijis arī režisors filmām "Ļaunuma izsaukšana" (2013) un "Ļaunuma izsaukšana 2" (2016). Ārpus šausmu žanra režisējis "Ātrs un bez žēlastības" filmu sērijas septīto filmu, kā arī DC Extended Universe filmas "Akvamens" (2018) un "Akvamens un zudusī karaļvalsts" (Aquaman and the Lost Kingdom, 2023).