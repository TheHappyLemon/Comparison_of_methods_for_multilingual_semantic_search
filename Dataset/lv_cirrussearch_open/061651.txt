"Kerija" (angļu: Carrie) ir 1976. gada ASV šausmu filma, kuras režisors ir Braiens De Palma. Filmā galvenās lomas atveido Sisija Speiseka, Viljams Kets, Eimija Ērvinga, Nensija Allena, Džons Travolta un Paipera Lorija. Filma ir balstīta uz Stīvena Kinga tāda paša nosaukuma romāna. "Kerija" ir pirmā no vairāk nekā 100 filmu un televīzijas adaptācijām, kas ir balstītas uz publicētajiem Kinga darbiem. Filma ir par Keriju Vaitu (Speiseka), kautrīgu 16 gadus jaunu meiteni, kura ar savām telekinēzes spējām atriebjas saviem klasesbiedriem, kuri viņu pazemo. "Kerija" pirmizrāde notika 1976. gada 3. novembrī. Filma guva plašus finansiālus un kritiskus panākumus. Tās ienākumi sasniedza 33,8 miljonus ASV dolārus pie tikai 1,8 miljonu budžeta. Filma tika nominēta divām Amerikas Kinoakadēmijas balvām: "Labākā aktrise galvenajā lomā" (Speiseka) un "Labākā aktrise otrā plāna lomā" (Lorija). "Kerija" tiek uzskatīta par vienu no labākajām Kinga darbu adaptācijām. Filma ir būtiski ietekmējusi populāro kultūru, un tiek uzskatīts, ka tā ir viena no visu laiku labākajām šausmu filmām. 2008. gadā žurnāls Empire, filmu ierindoja 86. vietā starp visu laiku labākajām filmām. 2022. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".