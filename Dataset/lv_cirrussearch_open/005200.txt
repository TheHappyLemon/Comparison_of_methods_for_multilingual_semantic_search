"Nejaukais es" (angļu: Despicable Me) ir 2010. gada ASV datoranimācijas 3-D kinokomēdija, kura veidota studijās Illumination Entertainment un Universal Animation Studios ASV un Mac Guff studijā Parīzē, Francijā. Filmā varoņu lomas ierunājuši Stīvs Karels, Džeisons Sīgels, Rasels Brends, Džūlija Endrūsa, Vils Ārnets, Kristena Viga, Miranda Kosgrova, Dana Gaidžera un Elsija Fišera. Galvenās lomas latviešu valodā ieskaņojuši Jānis Jarāns (Grū), Renārs Kaupers (Vektors), Andris Bērziņš (Mr. Perkins), Dainis Porgants (Mr. Nefario), Laila Kirmuška (Miss Hetija), Ārija Liepiņa-Stūrniece (Grū mamma), Viktorija Barone (Margo), Anna Januškeviča (Edīte) un Emīlija Didžus (Agnese). Tulkojis Andris Akmentiņš. Filma ir stāsts par ļaundari Grū, kurš plāno veikt lielāko noziegumu pasaules vēsturē — nozagt Mēnesi. To viņš plāno veikt ar saviem padotajiem un trim bārenēm, kuras viņu pozitīvi ietekmē ar savu uzvedību. Filmas pirmizrāde notika 2010. gada 9. jūlijā, tā saņēma galvenokārt pozitīvas kritiķu atsauksmes. 2013. gadā izdots filmas turpinājums "Nejaukais es 2".