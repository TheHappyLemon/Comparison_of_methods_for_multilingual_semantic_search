Žuenvila salas (angļu: Joinville Island group) ir neapdzīvotu salu grupa Antarktīdas pussalas ziemeļaustrumu galā Antarktikā. Izvietojušās starp Vedela jūru dienvidaustrumos un Brensfīlda šaurumu ziemeļos. No kontinenta (Triniti pussalas) tās atdala Antarktikas šaurums. Salu grupu veido trīs galvenās salas — Žuenvila sala, Dandī sala un d'Irvila sala, kā arī vairākas nelielas salas un saliņas, lielākās no kurām ir Brensfīlda un Polē salas. Augstākā virsotne ir 825 m augstais Toluss Žuenvila salā. Salu grupas divas lielākās ziemeļu salas — d'Irvila un Žuenvila salas 1838. gada 27. februārī atklāja Francijas ekspedīcija Dimona d'Irvila vadībā un, pieļaujot ka salas ir savienotas, nosauca tās kopīgi par Žuenvila Zemi (Terre Joinville) par godu Orleānas hercoga Luī Filipa I trešajam dēlam Fransuā Ferdinandam Filipam Luī Marijam, Žuenvilas princim (François Ferdinand Philippe Louis Marie, Prince de Joinville). Tikai 1902. gada Zviedrijas ekspedīcija atklāja šaurumu starp abām salām. Dandī salā kopš 1961. gada darbojas Argentīnas sezonālā polārstacija Petrela.