"Reiz Amerikā" (angļu: Once Upon a Time in America, itāļu: C'era una volta in America) ir 1984. gada filma, kuras režisors ir itālis Serdžo Leone. Filmā galvenās lomas atveido Roberts De Niro, Džeimss Vudss, Elizabete Makgovena, Džo Peši, Bērts Jangs, Tjūsdeja Velda un Trīts Viljamss. Filma ir balstīta uz Harija Greja 1952. gada romāna The Hoods. Filma ir par diviem labākajiem draugiem, kuri vada ebreju geto jauniešu grupu, kas kļūst par gangsteriem Ņujorkas organizētās noziedzības pasaulē. Filma ir par tādām tēmām kā bērnības draudzību, mīlestību, iekāri, alkatību, nodevību, zaudējumiem, izjukušām attiecībām, kā arī noziedzības pieaugumu Amerikas sabiedrībā. "Reiz Amerikā" bija Leones pēdējā filma, kā arī pirmā režisētā filma 13 gadu laikā. Tā ir arī pēdējā no Leones Once Upon a Time triloģijas, pēc "Reiz rietumos" (1968) un Duck, You Sucker! (1971). Filmas operators bija Tonino Delli Kolli, bet mūzikas autors Ennio Morrikone. Leone sākotnēji bija iecerējis trīs stundu garu filmu, tad 269 minūšu garu (4 stundas un 29 minūtes), taču izplatītāji pārliecināja to saīsināt līdz 229 minūtēm. ASV izplatītāji, The Ladd Company, filmu, bez Leones līdzdalības, saīsināja līdz 139 minūtēm un pārkārtoja ainas hronoloģiskā secībā. Filmas pirmizrāde notika 1984. gada Kannu kinofestivālā. Saīsinātā versija ASV bija gan kritiska, gan finansiāla izgāšanās. Kritiķi, kuri bija redzējuši abas versijas, asi nosodīja veiktās izmaiņas. Oriģinālā "Eiropas versija" tiek uzskatīta par vienu no visu laiku labākajām gangsterfilmām.