iPhone 4S ir Apple Inc. ražots viedtālrunis ar skārienjutīgu ekrānu. Tas ir piektās paaudzes iPhone produkts un tas ir arī saglabājis tādu pašu ārējo dizainu kā iepriekšējās paaudzes modelis, taču šajā versijā ir uzlabotas iekšējās tehniskās daļas un operētājsistēma. Tālruņa programmatūrā iekļauta iCloud datu glabātuve un Siri balss atpazīšanas programma, kas ļauj dažas tālruņa funkcijas pārvaldīt ar balsi. Par iPhone 4S ražošanu Apple paziņoja 2011. gada 4. oktobrī. 2011. gada 7. oktobrī Apple paziņoja, ka iPhone 4S varēs iepriekš pasūtīt septiņās valstīs (ASV, Kanādā, Austrālijā, Lielbritānijā, Francijā, Vācijā un Japānā) un tie tiks piegādāti 2011. gada 14. oktobrī un tajā pašā datumā tie būs pieejami arī veikalos. 28. oktobrī iPhone 4S kļuva pieejams arī divdesmit divās citās valstīs, bet līdz 2012. gada janvārim valstu skaits, kurās šis produkts pieejams, jau bija pieaudzis līdz 70.