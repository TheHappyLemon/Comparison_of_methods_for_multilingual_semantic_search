Vustera (angļu: Worcester, izrunā: [ˈwʊstə]) ir pilsēta Anglijā, Vusteršīras grāfistes lielākā pilsēta un administratīvais centrs. Iedzīvotāju skaits ir aptuveni 100 000. Vecpilsētas siluetā dominē XII gadsimtā celtā Vusteras katedrāle. Pilsēta atrodas Severnas krastos. Vustera ir porcelāna zīmola Royal Worcester dzimtene. Louerbrodhītā (Lower Broadheath) — ciematā līdzās Vusterai — 1857. gadā dzimis komponists Edvards Elgars. Pilsētā tiek ražota slavenā Vusteras mērce (Worcestershire sauce, Worcester sauce), kas ir kļuvusi par angļu tradicionālās virtuves neatņemamu sastāvdaļu.