Asteroīdu diena (zināma arī kā Starptautiskā Asteroīdu diena) ir ikgadēja globālā sabiedrības informēšanas kustība, kas apvieno cilvēkus visā pasaulē, lai mācītos par asteroīdiem un izstrādātu iespējamos Zemes kosmiskās aizsardzības scenārijus, lai aizsargātu mūsu planētu, mūsu ģimenes, sabiedrību un nākamās paaudzes. Par Asteroīdu dienas datumu tika izraudzīts 30. jūnijs, kas ir 1908. gadā Sibīrijā notikušās Tunguskas kosmiskās katastrofas gadadiena, tā jaunākajā civilizācijas vēsturē uzskatāma par graujošāko asteroīdveida objekta sadursmi ar Zemi. 2016. gada 6. decembrī pieņēma Apvienoto Nāciju Organizācijas rezolūciju, kas pasludināja 30. jūniju par ikgadēji atzīmējamu Starptautisku Asteroīdu dienu. Asteroīdu dienas kustība iedibināta, pateicoties režisoram Grigorijam Rihteram (Grigorij Richters), nodibinājuma B612 Foundation vadītājai Danicai Remijai (Danica Remy), astronautam Raselam Šveikartam un grupas Queen ģitāristam un astrofiziķim Braienam Mejam. Vairāk kā 200 astronauti, zinātnieki, inženieri un mākslinieki un citu profesiju pārstāvji parakstīja Asteroīdu dienas deklarāciju. Pazīstamākie: Maikls Kolinss, Aleksejs Ļeonovs, Kriss Hedfīlds, Kips Torns, lords Mārtins Rīss, Bills Najs, Pīters Geibriels. Asteroīdu dienas kustība aizsākta 2014. gada 3. decembrī, pirmo Asteroīdu dienu atzīmējot 2015. gada 30. jūnijā. Kopš kustības pirmsākumiem 2015. gadā Asteroīdu diena regulāri tiek atzīmēta arī Latvijā. Latvijas Asteroīdu dienas pasākumu kontaktpunkts ir Meteorītu muzejs (bij. Mazais meteorītu muzejs) Rīgā. Asteroīdu dienas pasākumus Latvijā atbalsta Latvijas Astronomijas biedrība (LAB).