Zibspuldze ir ierīce ar mākslīgu gaismas avotu, kura paredzēta īslaicīgu augstas intensitātes gaismas uzplaiksnījumu radīšanai. To lieto galvenokārt fotografējot nepilnīga apgaismojuma apstākļos. Sākotnēji fotografējamā objekta apgaismošanai izmantoja magnija pulvera un oksidētāja (visbiežāk salpetra) maisījumu, kuru aizdedzinot, ieguva spožu gaismas uzliesmojumu. Vaļējā pulvera risinājumu 1930. gados aizstāja ar stikla spuldzēm, kurās ievietoja magnija vai cirkonija foliju un iepildīja skābekli. Aizdedzināšanu veica ar elektrību vai kapseli. Šādas spuldzes bija vienreiz lietojamas. Vēlāk fotografēšanā sāka lietot impulsu ksenona lampas. Mūsdienās plaši izplatītas ir gaismas diožu zibspuldzes.