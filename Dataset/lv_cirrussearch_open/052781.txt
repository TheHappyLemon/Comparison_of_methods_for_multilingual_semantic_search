Čehijas Olimpiskā komiteja (čehu: Český olympijský výbor; abreviatūra: ČOV) ir bezpeļņas organizācija, kas pārstāv Čehiju Starptautiskajā Olimpiskajā komitejā (SOK). Olimpiskā komiteja sākotnēji tika izveidota 1899. gada 18. maijā, ar juridisko formu asociācijai, kas darbojas Čehijā, lai izstrādātu un izplatītu olimpiskos ideālus un pārstāvētu un nodrošinātu Čehijas dalību olimpiskajās spēlēs. Tā ir viena no vecākajām nacionālajām olimpiskajām komitejām pasaulē. Olimpiskā komiteja darbojas saskaņā ar Olimpisko hartu, tās misija ir attīstīt un popularizēt olimpiskās vērtības un ideālus, kā arī organizēt Čehijas pārstāvniecību olimpiskajās spēlēs. Olimpiskās komitejas galvenā mītne atrodas Čehijas galvaspilsētā Prāgā. Čehijas pašlaik izmantotais SOK kods ir CZE. 1919. gadā pēc Čehoslovākijas izveidošanas olimpiskā komiteja savu nosaukumu mainīja uz Čehoslovākijas Olimpiskā komiteja. 1992. gada 21. decembrī, dažas dienas pirms Čehijas Republikas nodibināšanas, tās nosaukums tika nomainīts uz sākotnēju. 1993. gadā Čehijas Olimpisko komiteju atzina Starptautiskā Olimpiskā komiteja. Kopš 1934. gada komiteja katru gadu piešķir sporta personībām Jirži Gūta-Jarkovska balvu par izciliem sporta rezultātiem pagājušajā sezonā. Kopš 2012. gada komitejas priekšsēdētājs ir Jirži Kajvals. Pirmoreiz Čehija olimpiskajās spēlēs bija pārstāvēta 1900. gada Parīzes olimpiskajās spēlēs, tajā laikā ar nosaukumu Bohēmija. No 1920. līdz 1992. gadam Čehijas sportisti startēja Čehoslovākijas komandas sastāvā. Bet kopš 1993. gada Čehoslovākijas sadalīšanās tā atkal pārstāv Čehiju. Līdz šim Čehija ir bijusi pārstāvēta 6 vasaras olimpiskajās spēlēs (kopš 1996. gada Atlandas spēlēm) un 7 ziemas olimpiskajās spēlēs (kopš 1994. gada Lillehammeres spēlēm).