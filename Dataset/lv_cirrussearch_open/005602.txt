Bartolomejs Džodžo "Bārts" Simpsons (angļu: Bartholomew JoJo "Bart" Simpson) ir izdomāts tēls animētā televīzijas seriālā "Simpsoni". 10 gadus vecais Bārts ir vecākais bērns Simpsonu ģimenē, vienīgais Homēra un Mārdžas dēls un Līzas un Megijas brālis. Bārtu ierunā aktrise Nensija Kārtraita, pirmoreiz viņš televīzijā parādījās 1987. gada 19. aprīlī "Treisijas Ulmenas šova" (The Tracey Ullman Show) īsfilmiņā "Ar labu nakti" (Good Night). Bārtu izveidoja un tālāk attīstīja karikatūrists Mets Greinings. Viņš pirmoreiz Bārtu uzzīmēja Džeimsa Bruksa ofisa foajē, kamēr gaidīja savu pieņemšanu. Greinings tika izsaukts pie viņa tādēļ, lai parunātu par viņa veidoto īsfilmiņu sēriju Life in Hell ("Dzīve ellē"), jo tai pēc viņu domām vajadzēja pievienot jaunus tēlus. Atšķirībā no citiem Simpsonu tēliem, kuru vārdi tika izvēlēti no M. Greininga radinieku vārdiem, Bārta vārds tika izveidots no anagrammas "brat" (no angļu valodas tulkojams kā "rezgalis, palaidnis, neaudzināts bērns"). Pēc diviem gadiem "Treisijas Ulmenas šovā", 1989. gada 17. decembrī, "Simpsoni" ar Bārtu Simpsonu debitēja telekanālā FOX, kur tika rādītas sērijas par viņiem pašiem. Bārta slavenākā lietotā frāze ir "Grauz manas bikšeles!" (angļu: "Eat my shorts!"). Viens no ierastākajiem Bārta nedarbiem ir bārmeņa Mo apjokošana, zvanot uz Mo tavernu un lūdzot pasaukt kādu neesošu cilvēku, kura vārds izraisa smieklus Mo tavernā.