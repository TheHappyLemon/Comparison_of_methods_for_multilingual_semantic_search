Apvienotā Karaliste ir augsti attīstīta postindustriāla valsts. Apvienotās Karalistes ekonomika ir 9. lielākā ekonomika pasaulē pēc IKP, rēķinot pēc pirktspējas paritātes (2018. gadā). Lielbritānijas ekonomikas vadošā nozare ir pakalpojumu nozare (3/4 no IKP). Tās vadošo lomu ieņem finanšu komponents (27,7 % no IKP), kas nosaka valsts specializāciju starptautisko ekonomisko attiecību sistēmā. Lielbritānija eksportē 10 % pasaules pakalpojumu — banku, apdrošināšanas, brokeru, konsultāciju un datorprogrammēšanas pakalpojumus. Otra svarīgākā Lielbritānijas ekonomikas nozare — rūpniecība (18,6 % no IKP), tā ir pārstāvēta divos apakšsektoros: kalnrūpniecībā (2,2 % no IKP) un apstrādes rūpniecībā (14,7 % no IKP). Mašīnas un transports, rūpniecības preces un ķīmiskās vielas ir galvenie Apvienotās Karalistes eksporta veidi. Lauksaimniecība, kas nodrošina aptuveni 2/3 iekšzemes pārtikas vajadzību, veido tikai 1 % no IKP, bet būvniecība — 6,1 %. Kopš pagājušā gadsimta 70. gadiem Ziemeļjūras naftas ieguve ir ne tikai samazinājusi naftas produktu importu, bet arī radījusi ievērojamus tirdzniecības ieguvumus. Valsts importē 6 reizes vairāk rūpniecības preču nekā izejvielu. Tās nozīmīgākais eksportētājs ir Amerikas Savienotās Valstis. 7 no 10 lielākajām preču piegādātājām Apvienotajai Karalistei ir ES valstis.