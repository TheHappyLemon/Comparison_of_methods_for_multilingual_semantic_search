Juris Bērziņš (dzimis 1954. gada 8. martā Rīgā) ir bijušais Latvijas airētājs, kas pārstāvēja PSRS izlasi. Piedalījies 1980. gada vasaras olimpiskajās spēlēs Maskavā, kurās izcīnīja sudraba medaļu četriniekā ar stūrmani (J. Bērziņš bija stūrmanis) kopā ar Artūru Garonski, Dimantu Krišjāni, Dzintaru Krišjāni un Žoržu Tikmeru. Vairākas medaļas izcīnījis Pasaules čempionātā: sudrabu 1979. gadā četriniekā ar stūrmani, kā arī divas bronzas (1981. gads — četrinieks; 1982. gads — astoņnieks). Tāpat vairākas medaļas izcīnīja PSRS Tautu spartakiādēs un PSRS čempionātos. Izglītību ieguvis Rīgas 50. vidusskolā (1973) un Rīgas Politehniskajā institūtā (1978).