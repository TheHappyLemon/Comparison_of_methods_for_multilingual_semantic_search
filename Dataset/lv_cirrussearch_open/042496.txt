Marteins Gerards Garritsens (nīderlandiešu: Martijn Gerard Garritsen), plašāk pazīstams kā Martins Garriks (angļu: Martin Garrix) ir nīderlandiešu diskžokejs, ierakstu producents, mūziķis. Viņa zināmākie singli ir Animals, In the Name of Love un Scared to be Lonely. Pēc DJ Mag veidotā dīdžeju Top 100, Garriks ieņēma pirmo vietu trīs gadus pēc kārtas (2016., 2017. un 2018.). Viņš ir uzstājies tādos festivālos kā Coachella, Electric Daisy Carnival, Ultra Music Festival, Tomorrowland un Creamfields. 2014. gadā Martins bija vadošais dīdžejs pirmajā Ultra South Africa festivālā, kas arī bija viņa pirmais lielais festivāls. Tajā pašā gadā viņš kļuva par jaunāko vadošo dīdžeju, 17 gadu vecumā, kas piedalījās tā gada Ultra Music Festival. Viņš bija rezidentdīdžejs spāņu Hï Ibiza (2017) un Ushuaïa Ibiza (2016., 2018.). 2016. gadā viņš izveidoja leiblu Stmpd Rcrds, mēnesi pēc līguma pārtraukšanas ar Spinnin' Records un pirms parakstīja līgumu ar Sony Music.