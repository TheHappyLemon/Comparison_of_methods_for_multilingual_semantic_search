Ritkuči (krievu: Рыткучи) vai Iritkučina (čukču: Ырыткучьын — ‘šaujamrīks’) ir ciems Krievijas ziemeļaustrumos, Čukotkas autonomā apvidus Čaunas rajonā. Izvietojies Čaunas upes grīvā Čaunas-Paļavāmas attekas krastā 3 m no Čaunas līča krasta. Apdzīvotā vieta dibināta 1934. gadā Čaunas upes lejtecē kā kultūrbāze, 1950. gados pārcelta uz tagadējo vietu. Ciemā ir vidusskola, sporta zāle, mākslas skola, bērnudārzs, slimnīca, sakaru nodaļa, etnogrāfiskais muzejs, bibliotēka, kultūras nams, veikals. Galvenā iedzīvotāju nodarbošanās ir lopkopība, ciemā atrodas kautuve. Ciema ziemeļu malā kopš 1944. gada darbojas Ustjčaunas meteostacija. Ajopečanas salā 15 km no ciema no 1970. līdz 1995. gadam darbojās Čaunas helmintoloģiskais stacionārs, kopš 2011. gada — ornitoloģiskā pētniecības stacija.