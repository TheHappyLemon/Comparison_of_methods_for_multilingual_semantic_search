Skotijas grēda vai Dienvidantiļu grēda ir zemūdens kalnu grēda Atlantijas okeāna dienvidrietumu daļā (daļēji — Dienvidu okeānā), kas savieno Dienvidamerikas dienvidu galu (Ugunszemi) ar Antarktīdas pussalu, no ziemeļiem, austrumiem un dienvidiem ieskaujot Skotijas jūru. Grēda ir Kordiljeru (Dienvidamerikā Andi) kalnu sistēmas turpinājums, savienojot to ar Rietumantarktīdas kalniem. Grēdas garums ir ap 3500 km, dziļums — no 1000 līdz 3000 m. Virs ūdens paceļas Estadosas sala, Šega klintis, Dienviddžordžija, Dienvidsendviču salas, Dienvidorkneju salas un Dienvidšetlendas salas, kuras dažkārt kopīgi dēvē par Dienvidantiļu salām. Austrumos no Dienvidsendviču salām tām paralēli 965 km garumā stiepjas Dienvidsendviču dziļvaga, kas sasniedz 8428 m dziļumu.