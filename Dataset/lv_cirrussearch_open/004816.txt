Nihroms ir niķeļa un hroma nemagnētisks sakausējums, kura galvenā sastāvdaļa ir niķelis un kurš var saturēt arī citus metālus, parasti dzelzi. Šim sakausējumam raksturīga augsta elektriskā pretestība un tas karstumā maz oksidējas (uz virsmas veidojas hroma oksīda aizsargkārtiņa), tādēļ nihromu plaši izmanto elektrokrāšņu un citu elektrisko sildierīču sildelementu izgatavošanai. Izplatītākie nihroma veidi satur 80% Ni un 20% Cr; 85% Ni un 15% Cr; vai 65% Ni, 15% Cr un 20% Fe. Dažu nihroma marku sastāvā ietilpst silīcijs, mangāns vai retzemju elementi.