Luijs XIII (Louis XIII; 1601. gada 27. septembris — 1643. gada 14. maijs) bija Burbonu dinastijas Francijas un Navarras karalis (1610—1643). Viņš kļuva par karali astoņu gadu vecumā pēc sava tēva Anrī IV nāves atentātā. Taču faktiskā valsts vadītāja, kamēr Luijs bija nepilngadīgs, bija viņa māte Marija Mediči. 1617. gadā Luijs XIII sāka valdīt pastāvīgi. No 1624. gadā Francijas Pirmais ministrs bija kardināls Rišeljē, kuram bija ļoti liela loma valsts vadībā Luija XIII laikā. Šis laiks vēsturē iegājis ar Académie française izveidošanu un lielo feodāļu sacelšanās beigšanu. Francijas lielākā uzvara pār Hābsburgu impēriju bija Rokruas kaujā (1643) tikai piecas dienas pēc Luija XIII nāves. Šī kauja iezīmēja Spānijas militāro norietu Eiropā un Francijas dominances sākšanos.