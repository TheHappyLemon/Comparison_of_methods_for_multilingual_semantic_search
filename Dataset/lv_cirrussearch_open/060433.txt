"Godzilla" ir 1998. gada ASV monstru filma. Filmas režisors un viens scenāristiem ir Rolands Emerihs. Šī ir Toho "Godzillas" franšīzes 23. filma un pirmā sērijas filma, ko pilnībā producējusi Holivudas studija. Galvenās lomas atveidojuši Metjū Broderiks, Žans Reno, Marija Pitilo, Henks Azārija, Kevins Danns, Maikls Lerners un Harijs Šīrers. Filma ir veltīta Tomojuki Tanakas piemiņai, vienam no vairāku "Godzillas" filmu veidotājam un producentam, kurš nomira 1997. gada aprīlī. Filmā varas iestādes cīnās ar milzu briesmoni, kurš migrē uz Ņujorku, lai tur izveidotu savu ligzdu. 1992. gada oktobrī TriStar Pictures paziņoja par plāniem producēt "Godzilla" filmu triloģiju. 1993. gada maijā scenārija sarakstīšanai nolīga Tedu Eliotu un Teriju Rosio. 1994. gada jūlijā par filmas režisoru izvēlējās Janu de Bontu. De Bonts pēc strīdiem par filmas budžetu 1994. gada decembrī pameta projektu. 1996. gada maijā tika noslēgts līgums ar Emerihu par filmas režiju un jauna scenārija sarakstīšanu kopā ar producentu Dīnu Devlinu. Filmēšana norisinājās 1997. gadā no maija līdz septembrim. Filmas "Godzilla" pirmizrāde ASV notika 1998. gada 20. maijā. Filma saņēma negatīvas atsauksmes un visā pasaulē nopelnīja 379 miljonus ASV dolārus, kas pie 130 līdz 150 miljonu liela ražošanas budžeta un 80 miljonu reklāmas izdevumiem, tika uzskatīta par komerciālu neveiksmi. Ieplānotie turpinājumi tika atcelti un nolēma par animācijas seriāla izveidi.