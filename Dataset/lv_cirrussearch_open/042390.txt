Vsevolods Bobrovs (krievu: Всеволод Михайлович Бобров; dzimis 1922. gada 1. decembrī, miris 1979. gada 1. jūlijā) bija padomju hokejists, futbolists un bendija spēlētājs. Tiek uzskatīts par vienu no labākajiem krievu sportistiem visos šajos sporta veidos. Lielāko futbolista karjeras (bija uzbrucējs) daļu aizvadījis Maskavas CSKA. PSRS izlases sastāvā spēlējis 1952. gada vasaras olimpiskajās spēlēs. Pēc futbolista karjeras beigšanas pievērsās tikai hokejam — bija viens no pirmajiem hokejistiem PSRS. Hokejā spēlēja Maskavas CSKA sastāvā, vairākas reizes uzvarēja PSRS čempionātā, kur bija viens no rezultatīvākajiem spēlētājiem. PSRS izlases sastāvā izcīnīja zelta medaļu 1956. gada ziemas olimpiskajās spēlēs. Pēc spēlētāja karjeras beigām bija gan futbola, gan hokeja treneris. 1997. gadā iekļauts IIHF Slavas zālē. Viņa vārdā nosaukta Bobrova divīzija KHL.