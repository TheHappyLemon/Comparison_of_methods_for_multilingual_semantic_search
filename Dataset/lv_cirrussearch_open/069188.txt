The Front Page ir 1974. gada ASV melnā kinokomēdija, kuras režisors ir Billijs Vailders. Filmā galvenās lomas atveido Džeks Lemons, Volters Matau, Vinsents Gerdenija, Sūzana Sarandona, Allens Gārfīlds, Deivids Veins, Čārlzs Dērnings, Ostins Pendltons un Kerola Bērneta. Filma balstīta uz Bena Hekta un Čārlza Makartūra tāda paša nosaukuma 1928. gada lugu. Šī ir jau trešā lugas filmas adaptācija pēc Luisa Mailstouna tāda paša nosaukuma 1931. gada filmas un Hauarda Hoksa 1940. gada filmas "Viņa meitene Piektdiene". Filma stāsta par laikraksta redaktoru, kurš mēģina pierunāt savu labāko reportieri atspoguļot vēl pēdējo stāstu pirms viņa došanas pensijā un kāzām. Filmas The Front Page pirmizrāde notika 1974. gada 18. decembrī un to izplatīja Universal Pictures. Filma saņēma galvenokārt pozitīvas kritiķu atsauksmes un bija finansiāli veiksmīga, nopelnot 15 miljonus ASV dolāru pie 4 miljonu budžeta. Filmu nominēja Zelta globusa balvai kategorijā "Labākais mūzikls vai kinokomēdija", savukārt gan Lemons, gan Matau tika nominēti kategorijā "Labākais aktieris mūziklā vai kinokomēdijā". Tīmekļa vietnē Rotten Tomatoes filmai ir 60% vērtējums.