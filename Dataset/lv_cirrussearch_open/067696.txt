"Veiksmes atgriešanās" (angļu: Reversal of Fortune) ir 1990. gada ASV drāmas filma, kuras režisors ir Barbē Šrēders. Filmā galvenās lomas atveido Džeremijs Aironss, Glenna Klouza un Rons Silvers. Filma balstīta uz advokāta Alana Deršovica 1985. gada grāmatu Reversal of Fortune: Inside the von Bülow Case. Filma balstīta uz patiesiem notikumiem un stāsta par bagātās Sanijas fon Bīlovas nokļūšanu komā un viņas vīru Klausu, kuru apsūdz Sanijas slepkavības mēģinājumā, kā arī tiesu, kurā Deršovics Klausu aizstāvēja. Filmas "Veiksmes atgriešanās" pirmizrāde notika 1990. gada 12. septembrī Toronto Starptautiskajā kinofestivālā un to izplatīja Warner Bros.. Filma saņēma pozitīvas kritiķu atsauksmes. Filmu nominēja Amerikas Kinoakadēmijas balvai kategorijās "Labākais režisors" un "Labākais adaptētais scenārijs", savukārt Aironss saņēma balvu kategorijā "Labākais aktieris galvenajā lomā".