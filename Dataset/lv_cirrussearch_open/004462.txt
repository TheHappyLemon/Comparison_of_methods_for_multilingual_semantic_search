Tlaskala (spāņu: Tlaxcala, izrunā: [tlaksˈkala]) ir štats Meksikas vidū, uz austrumiem no galvaspilsētas Mehiko. Rietumos no tā atrodas Mehiko, ziemeļrietumos Idalgo, bet no ziemeļiem, austrumiem un dienvidiem to aptver Pueblas štats. Tlaskala ir mazākais no Meksikas štatiem, aizņemot tikai 0,2% valsts teritorijas. Štata un tā galvaspilsētas Tlaskalas vārds saglabājies no pirmsspāņu indiāņu pilsētvalsts vārda. Tlaskalas indiāņi noslēdza savienību ar spāņu konkistadoriem pret Actekiem, tāpēc Tlaskala saglabājusies relatīvi neskarta gan koloniālajā periodā, gan Meksikas neatkarības laikā. Štata ekonomika balstās uz lauksaimniecību, vieglo rūpniecību un tūrismu.