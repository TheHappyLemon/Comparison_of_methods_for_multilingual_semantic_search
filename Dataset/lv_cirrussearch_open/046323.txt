Eimunts Ņekrošus (lietuviešu: Eimuntas Nekrošius; dzimis 1952. gada 21. novembrī, miris 2018. gada 20. novembrī) bija lietuviešu teātra režisors. 1978. gadā viņš pabeidzis A. Lunačarska teātra mākslas institūtu Maskavā (režijas specialitāte; A. Gončarova kurss). Strādājis par režisoru Kauņā, pēc tam Viļņas Valsts jaunatnes teātrī (1979–1991). 1998. gadā nodibinājis savu teātri "Meno fortas". Par izcilo darbu teātrī saņēmis Lietuvas PSR Valsts prēmiju (1983), PSRS Valsts prēmiju (1987), Baltijas Asamblejas balvu (1994), Eiropas teātra prēmiju "Par jaunām teātra realitātēm" (1994), Lietuvas nacionālo kultūras un mākslas prēmiju (1997), Ģedimina ordeņa Komandora krustu (1998), ordeņa "Par nopelniem Lietuvas labā" Lielkrustu (2003) un citus apbalvojumus. Nekrošus iestudējis izrādes, kuras izrādītas gan Lietuvā, gan viesizrādēs visā pasaulē, tostarp Latvijā. Režisors strādājis teātros arī ārzemēs – Itālijā, Krievijā un Argentīnā, režisējis vairākas operas Lietuvas Operas un baleta teātrī. Miris 2018. gada 20. novembrī. Atgriežoties no ceļojuma, viņš sajuties slikti un tika aizvests uz Viļņas Santaras klīniku, kur nomira vienu dienu pirms savas 66 dzimšanas dienas.