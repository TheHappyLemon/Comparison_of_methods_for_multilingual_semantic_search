Sjerramadre (spāņu: Sierra Madre — ‘kalnu māte’) ir kalnu grēda Filipīnās, tās garākā kalnu sistēma. Stiepjas ziemeļu—dienvidu virzienā 540 km garumā gar Lusonas salas ziemeļaustrumu krastu no Kagajanas ziemeļos līdz Kesonai dienvidos. Austrumos grēdas pakāji apskalo Klusā okeāna Filipīnu jūra un Lamona līcis, bet uz rietumiem plešas Kagajanas ieleja ziemeļdaļā, Centrālās Lusonas līdzenums vidusdaļā un Bajas lagūnas ieplaka dienviddaļā. Karabaljo kalni vidusdaļā Sjerramadri savieno ar Centrālās Kordiljeras masīvu. Grēda kalpo kā dabiska barjera, aizsargājot salas rietumdaļu no okeāna taifūniem. Sjerramadres ziemeļos atrodas aktīvs vulkāns Kagva, bet augstākā virsotne ir Givans (1915 m vjl) grēdas vidusdaļā. Grēdas teritorijā vairākas aizsargājamās dabas teritorijas, no kurām lielākā ir Ziemeļu Sjerramadres dabas parks.