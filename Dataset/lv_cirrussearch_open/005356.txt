Nacionālās basketbola asociācijas 2000.—2001. gada sezona bija 55. NBA sezona. Šajā sezonā piedalījās 29 komandas (27 no ASV un 2 no Kanādas). Par NBA čempioniem kļuva Losandželosas "Lakers" spēlētāji, kas piecu spēļu finālsērijā pieveica Filadelfijas "76ers" ar 4—1. Par regulārās sezonas vērtīgāko spēlētāju tika atzīts Filadelfijas "76ers" spēlētājs Elens Aiversons, kurš bija arī sezonas rezultatīvākais spēlētājs, finālsērijas vērtīgāko — Šakils O'Nīls no "Lakers". 2000. gada NBA drafts notika 2000. gada 28. jūnijā, tajā Ņūdžersijas "Nets" ar pirmo numuru izvēlējās Kenjonu Mārtinu. 50. NBA Visu zvaigžņu spēle notika MCI Center arēnā Vašingtonā 2001. gada 11. februārī. Tajā Austrumu komanda uzvarēja Rietumus ar 111—110. Par spēles vērtīgāko spēlētāju tika atzīts Elens Aiversons no "76ers".