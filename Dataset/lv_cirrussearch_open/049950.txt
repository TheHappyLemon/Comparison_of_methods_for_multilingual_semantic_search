2019.—2020. gada Itālijas futbola čempionāta A sērijas sezona bija 118. Itālijas futbola čempionāta sezona un 88. A sērijas sezona pēc apļa turnīra sistēmas. Tā sākās 2019. gada 24. augustā, bija paredzēts, ka tā noslēgsies 2020. gada 24. maijā. 2020. gada 9. martā COVID-19 pandēmijas dēļ sezona uz nenoteiktu laiku tika pārtraukta. 28. maijā tika nolemts, ka A sērijas sezona atsāksies 20. jūnijā. Sezona noslēdzās 2. augustā. Turīnas "Juventus" bija iepriekšējie čempioni un aizstāvēja savu titulu arī šajā sezonā, kļūstot par Itālijas čempioniem 36. reizi un devīto reizi pēc kārtas. Par sezonas labāko vārtu guvēju ar 36 vārtiem kļuva Romas "Lazio" uzbrucējs Čīro Immobile, atkārtojot Gonsalo Igvaina rekordu 2015.—2016. gada sezonā.