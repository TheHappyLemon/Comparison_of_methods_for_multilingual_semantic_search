Kinoakadēmijas balva "Labākā animācijas filma" jeb "Oskara" balva labākajai animācijas filmai tiek pasniegta katru gadu, sākot ar 74. Kinoakadēmijas balvu pasniegšanas ceremoniju, kurā tika apbalvotas 2001. gadā iznākušās filmas. Balvu parasti pasniedz cilvēkam, kas bijis visvairāk iesaistīts filmas tapšanā. Tas var būt filmas producents vai režisors, vai abi. Sākot ar 86. Kinoakadēmijas balvas ceremoniju 2014. gadā, balvu pasniedz producentam un vienam vai diviem režisoriem. Animācijas filmas var nominēt arī citās kategorijās. Tomēr tas iepriekš notika reti, un tikai vienu reizi animācijas filma tika nominēta kā labākā filma — "Skaistule un briesmonis" (Beauty and the Beast, 1991). Balvu nominācijā "Labākā animācijas filma" piešķir tikai tad, ja Losandželosas apgabalā attiecīgajā gadā bijušas izrādītas vismaz 8 animācijas filmas. Filmām jābūt garākām par 40 minūtēm, tajās jābūt ievērojamam skaitam animētu filmas varoņu un vismaz 75% no filmas jābūt animācijai. Par filmu nominēšanu un uzvarētāju balso Kinoakadēmijas locekļi. Jā filmu skaits ir 16 vai vairāk, tad uzvarētāju noskaidro pēdējā balsojumā starp 5 filmām, bet, ja nominēto filmu skaits ir mazāks, — tad starp 3 filmām. Šīs nominācijas ieviešana pārsvarā izpelnījās uzslavas, jo lielākas uzmanības pievēršana animācijas filmām pozitīvi ietekmē šo filmu ražošanu un popularitāti. Tomēr daži animācijas filmu nozares darbinieki un animācijas filmu fani kritizē šo balvu, jo, viņuprāt, tas neļauj animācijas filmām iegūt balvu, kā labākajai filmai vispār. Taču ASV Kinoakadēmijas noteikumos nav noteikts aizliegums animācijas filmu nominēt arī kā labāko filmu.