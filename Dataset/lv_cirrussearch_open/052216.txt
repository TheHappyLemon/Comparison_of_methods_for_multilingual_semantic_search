Riteņbraukšana 1896. gada vasaras olimpiskajās spēlēs bija viens no deviņiem sporta veidiem, kas bija iekļauts olimpisko spēļu programmā. Riteņbraukšanas sacensības notika 8. aprīlī un no 11. līdz 13. aprīlim. Riteņbraukšanā kopumā tika aizvadītas 6 disciplīnas, no tām 1 disciplīna bija šosejas riteņbraukšanā un 5 disciplīnas treka riteņbraukšanā. Šosejas riteņbraukšanā tika aizvadīts grupas brauciens, savukārt treka riteņbraukšanā — sprints, individuālais brauciens, 10 kilometru, 100 kilometru un 12 stundu braucieni. Riteņbraukšanā startēja 19 sportisti no 5 valstīm. Par čempionu grupas braucienā kļuva Grieķijas sportists Aristidis Konstantinidis; sprinta, individuālajā braucienā un 10 kilometru braucienā par čempionu kļuva Francijas sportists Pols Masons; 100 kilometru braucienā uzvarēja Francijas sportists Leons Flamāns; savukārt 12 stundu braucienā uzvarēja Austrijas sportists Ādolfs Šmals. Pols Masons bija vienīgais, kurš izcīnīja trīs zelta medaļas, viņa tautietis Leons Flamāns arī kopā izcīnīja trīs olimpiskās medaļas, 1 zelta, 1 sudraba un 1 bronzas medaļu. Savukārt Austrijas sportists Ādolfs Šmals izcīnīja 1 zelta un 2 bronzas medaļas. Francija kopsummā riteņbraukšanā izcīnīja 6 medaļas (4 zelta, 1 sudraba un 1 bronzas medaļu).