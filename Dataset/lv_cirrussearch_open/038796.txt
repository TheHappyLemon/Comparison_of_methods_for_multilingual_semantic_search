2016.—2017. gada UEFA Eiropas līgas sezona bija 46. Eiropas otra spēcīgākā futbola klubu turnīra sezona un 8. ar UEFA Eiropas līgas nosaukumu. Tā sākās 2016. gada 28. jūnijā ar pirmās kvalifikācijas kārtas spēlēm un noslēdzās 2017. gada 24. maijā ar finālspēli Friends Arena stadionā Stokholmas piepilsētā Solnā, Zviedrijā. Par uzvarētājiem kļuva Anglijas klubs Manchester United, kas finālā ar 2:0 pieveica Nīderlandes vienību Amsterdamas "Ajax". Līdz ar to Manchester United kvalificējās 2017. gada UEFA Superkausam un ieguva tiesības spēlēt 2017.—2018. gada UEFA Čempionu līgas grupu turnīrā.