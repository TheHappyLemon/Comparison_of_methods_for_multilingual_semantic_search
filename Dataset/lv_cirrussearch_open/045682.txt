Harijs Hudini (angļu: Harry Houdini; 1874. gada 24. marts — 1926. gada 31. oktobris), īstajā vārdā Ēriks Veiss (Erik Weisz), bija ungāru izcelsmes amerikāņu burvju mākslinieks. Viņam vēl zēnam esot, ģimene no Ungārijas emigrēja uz Ameriku. Iesācis karjeru kā akrobāts, Hudini kļuva slavens kā burvju mākslinieks, kas spēj izkļūt no vissarežģītākajām situācijām. Hudini iemācījās atsvabināties no visāda veida ķēdēm un saitēm. Viņš apceļoja Ameriku un Eiropu, aizraujot publiku ar saviem neparastajiem trikiem, piemēram, izlīšana no trako krekla vai izbēgšana no cietuma kameras. Viņš pat prata izlīst no hermētiski noslēgtas ūdens cisternas, bet Hudini slavenākais triks bija izkļūšana no "ķīniešu moku kambara", kurā viņu ieslēdz ar galvu uz leju un siekstā saslēgtām kājām. Visi Hudini triki balstījās uz fizisko spēku, prasmi un veiklību. Viņš sadusmojās ikreiz, kad kāds viņam piedēvēja mistiskas spējas un atmaskoja trikus, kas tika piedēvēti pārdabiskām spējām, piemēram, viltus zīlniekus. Hudini savā dzīvē izdomāja daudz un dažādus aizraujošus trikus, piemēram, lika izgaist zilonim, izgāja cauri ķieģeļu sienai.