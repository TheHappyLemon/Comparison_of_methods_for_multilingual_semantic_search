FK Liepāja ir futbola klubs no Liepājas, kas spēlē Latvijas Virslīgā. Tas tika dibināts 2014. gadā ar nosaukumu FK Liepāja kā mantinieks futbola klubam "Liepājas Metalurgs", kurš savu darbību pārtrauca 2014. gada janvārī pēc uzņēmuma īpašnieka "Liepājas Metalurgs" bankrota. 2015. gadā klubs kļuva par Latvijas čempioniem, bet 2017. gadā ieguva Latvijas kausu. Kluba prezidents līdz 2018. gada beigām bija bijušais Liepājas futbolists Māris Verpakovskis. 2017. gada martā pirms otrās Virslīgas kārtas FK Liepāja paziņoja par sponsora Mogo.lv piesaisti un tā iekļaušanu kluba nosaukumā, bet 2019. gada janvārī klubs paziņoja, ka sezonu sāks ar veco nosaukumu FK Liepāja.