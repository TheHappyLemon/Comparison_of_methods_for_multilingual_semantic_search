Rauls Rafaels Karloss Hulija i Arselajs (spāņu: Raúl Rafael Carlos Juliá y Arcelay; dzimis 1940. gada 9. martā, miris 1994. gada 24. oktobrī) bija Puertoriko aktieris. Savas karjeras laikā saņēmis vairākus apbalvojumus, tai skaitā Drama Desk Award balvu, Emmy balvu, Zelta globusa balvu un Ekrāna aktieru ģildes balvu, kā arī četras Tony balvas nominācijas. 2017. gadā The Daily Telegraph iekļāva viņu savā visu laiku labāko aktieru sarakstā, kas nekad nav nominēti Amerikas Kinoakadēmijas balvai. Savu karjeru sācis kā teātra aktieris. 1978. gadā, kopā ar Merilu Strīpu, atveidojis lomu Šekspīra lugā "Spītnieces savaldīšana" (Taming of the Shrew). Viena no viņa pazīstamākajām lomām ir Gomesa Adamsa tēls filmās "Adamsu ģimene" (1991) un "Adamsu ģimenes dārgumi" (1993). Trīs reizes nominēts Zelta globusa balvai par lomām filmās Tempest (1982), Kiss of the Spider Woman (1985) un Moon over Parador (1988). Šo balvu pēc savas nāves saņēmis par lomu televīzijas filmā The Burning Season (1994). Piedalījies arī tādās filmās kā "Panika adatu parkā" (The Panic in Needle Park, 1971), One from the Heart (1982), The Morning After (1986), Romero (1989) un "Ārpus aizdomām" (1990).