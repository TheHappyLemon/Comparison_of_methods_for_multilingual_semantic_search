Koksoaka (franču: Rivière Koksoak) ir upe Kanādas ziemeļaustrumos. Administratīvi ietilpst Kvebekas provinces Nunavikas reģionā. Sākas Labradoras pussalas ziemeļos, satekot Kaniapisko un Melēzas upēm; Kaniapisko dažkārt tiek uzskatīta par Koksoakas augšteci. Plūst ziemeļaustrumu un vēlāk ziemeļu virzienā un pēc 137 km ieplūst Ungavas līča dienvidu galā. Vienīgā pastāvīgā apdzīvotā vieta krastos ir inuitu ciems Kūjuaka 50 km no grīvas. Tiek uzskatīts, ka upes nosaukums cēlies, morāviešu misionāriem izkropļojot upes inuitu nosaukumu Kuujjuaq — ‘Lielā upe’. 1980. gados, attīstot Džeimsa līča projektu, tika izbūvēta Kaniapisko ūdenskrātuve un Kaniapisko augštece, kas veido 45% no tās kopējās noteces, tika novirzīta Lagrandas upes baseinā caur tās pieteku Laforžu, kā rezultātā ievērojami samazinājās arī Koksoakas notece.