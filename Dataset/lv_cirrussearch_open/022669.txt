Šigalejs (krievu: царь Шигалей Шихавлеярович, 1505—1566) jeb Šahgali (tatāru: شاه علی, Şahğali, Шаһгали) bija Kasimovas hans (1516—1519, 1537—1546, 1546—1551, 1552—1566) un Krievijas atbalstītais Kazaņas hans (1519—1521, 1546, 1551—1552). Viens no Krievijas karaspēka pavēlniekiem karos pret Kazaņas tatāriem, tāpēc tatāru vēsturiskajā atmiņā kļuvis par nodevēja simbolu. Livonijas kara laikā kā cara Ivana IV vasalis vadīja Krievijas caristes karaspēka iebrukumu tagadējā Igaunijas (1558) un Baltkrievijas teritorijā (1562).