Sešstarainie koraļļi (Hexacorallia) ir koraļļpolipu klases (Anthozoa) apakšklase, kas apvieno apmēram 4300 ūdenī dzīvojošas dzēlējzarndobumaiņu sugas. Tie var būt vieninieki vai koloniāli koraļļpolipi ar ļoti daudziem taustekļiem un starpsienām, turklāt to skaits vienmēr ir skaitļa seši daudzkāršojums, to ķermenim ir sešas simetrijas asis. Skeleta nav vai arī tas ir masīvs. Vieninieku sešstarainie polipi jeb aktīnijas izplatītas visās jūrās, koloniālie — galvenokārt tropu jūrās.