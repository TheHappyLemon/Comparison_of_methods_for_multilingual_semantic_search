Aleksandars "Saņa" Iličs (serbu: Александар "Сања" Илић; dzimis 1951. gada 27. martā, miris 2021. gada 7. martā Belgradā) bija serbu komponists un pianists. Saņa piedalījās 2018. gada Eirovīzijas dziesmu konkursā Lisabonā, Portugālē, pārstāvot Serbiju ar dziesmu Nova deca kopā ar grupu Balkanika. Konkursa pusfinālā viņi ieguva 9. vietu, kas ļāva kvalificēties finālam, kur grupa ieguva 19. vietu. 2021. gada martā viņš mira no COVID-19 komplikācijām.