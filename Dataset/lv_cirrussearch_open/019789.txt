Korupcija (latīņu: corruptio — ‘bojāšana, uzpirkšana’) ir dienesta stāvokļa izmantošana savtīgos nolūkos (savu vai tuvu cilvēku interesēs), kā arī amatpersonu pērkamība. Latvijas Korupcijas novēršanas un apkarošanas biroja likumā korupcija tiek definēta kā "kukuļošana vai jebkura cita valsts amatpersonas rīcība, kas vērsta uz to, lai, izmantojot dienesta stāvokli, savas pilnvaras vai pārsniedzot tās, iegūtu nepelnītu labumu sev vai citām personām". Korupcijai ir vairākas formas, piemēram, administratīvā korupcija, politiskā korupcija. Korupcijas ietekmē paplašinās "ēnu ekonomika", palielinās sociālā nevienlīdzība, tiek palēnināta demokrātijas attīstība. Latvijā pret korupciju cīnās visas tiesībsargājošās institūcijas, tai skaitā Korupcijas novēršanas un apkarošanas birojs.