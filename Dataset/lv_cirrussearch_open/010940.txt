"Transformeri 3: Mēness no otras puses" (angļu: Transformers: Dark of the Moon) ir 2011. gada amerikāņu zinātniskās fantastikas spraiga sižeta filma, kuras režisors ir Maikls Bejs. Tā ir veidota, pamatā ņemot "Transformeru" franšīzes rotaļlietas. Galvenās lomas filmā atveido Šia Lebafs, Džošua Diamels, Džons Turturo, Tairīss Gibsons, Rozija Hantingtona-Vitlija. Filmas pirmizrāde notika 2011. gada 23. jūnijā Maskavas starptautiskajā filmu festivālā, kopš 2011. gada 29. jūnija tā tiek izrādīta kinoteātros. Kopumā "Transformeri 3" saņēmusi negatīvas kritiķu atsauksmes. Filmas pašreizējie ieņēmumi ir 1,12 miljardi ASV dolāri, tādējādi tā ir viena no visu laiku visvairāk ienesīgākajām filmām, kā arī "Transformeru" ienesīgākā daļa un desmitā filma, kuras ieņēmumi pārsnieguši vienu miljardu.