"Dieva bruņas 3: Misija Zodiaks" (ķīniešu: 十二生肖, angļu: CZ12 ), pazīstama arī ar nosaukumu "Ķīniešu zodiaks", ir 2012. gada Honkongas un Ķīnas kopdarbības komēdija, kuras producents, autors, režisors un galvenās lomas atveidotājs ir Džekijs Čans. Šī ir trešā epizode filmu sērijā, kas aizsākās ar filmu "Dieva bruņas" (1986) un turpinājās ar "Dieva Bruņas 2: Operācija Kondors” (1991). Filma, kas tika izlaista 2012. gada decembrī, Ķīnā vien atnesa virs 145 miljoniem USD ienākumu. Līdz ar filmas iznākšanu Čans nopelnīja arī divus Ginesa rekordus - “Vislielākais skaits triku, ko dzīves laikā veicis aktieris” un “Visvairāk atbildības vienā filmā”. Kopā Čans bija atbildīgs par 15 dažādiem darbiem un pozīcijām filmas veidošanā.