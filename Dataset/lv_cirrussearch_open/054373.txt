Džeralds Pols Kārs (Gerald Paul Carr; dzimis 1932. gada 22. augustā, miris 2020. gada 26. augustā) bija ASV astronauts, inženieris, Jūras kara flotes lidotājs, pulkvedis. Viņš ir veicis vienu kosmisko lidojumu (Skylab 4). Džeralds Kārs piedzima 1932. gada 22. augustā Denverā, Kolorādo. Drīz pēc tam ģimene pārcēlās uz Santaanu Kalifornijā. 1950. gadā Kārs pabeidza vidusskolu Santaanā. 1954. gadā Džeralds Kārs Dienvidkalifornijas Universitātē ieguva inženiera bakalaura grādu mehānikā. Studiju laikā viņš apguva rezerves virsnieku treniņu kursus. 1954. gadā viņš sāka dienestu Jūras kājnieku korpusā, un tika nosūtīts ASV Jūras kājnieku korpusa virsnieku pamata skolā Kvantiko. Viņš apguva lidotāja prasmes Penskolā un Kingsvillā. 1961. gadā Naval Postgraduate School Kārs ieguva zinātņu bakalaura grādu aeronautikas inženierijā, un 1962. gadā Prinstonas Universitātē viņš ieguva zinātņu maģistra grādu aeronautikas inženierijā. Pēc studijām Kāru norīkoja Jūras kājnieku korpusa jūras iznīcinātāju uzbrukuma eskadriļā VMFA-122, pilotējot klāja aviācijas iznīcinātāju F-8 Crusader ASV teritorijā un Tālajos Austrumos. Vēlāk viņš dienēja Jūras gaisa kontroles 3. eskadriļas izmēģinājumu nodaļā, izmēģinot dažādus gaisa kuģus. 1966. gada aprīlī Džeralds Kārs tika uzņemts NASA 5. astronautu grupā. Trenējās Gemini projektam. Apollo 8 un Apollo 12 lidojumu laikā viņš bija sakaru operators (CapCom). Viņš bija mēness visurgājēja LRV izmēģinājumu komandā. Kārs tika iecelts Apollo 19 pamatapkalpē kā mēness moduļa pilots, bet šis lidojums tika atcelts. Pirmo un vienīgo lidojumu kosmosā Džeralds Kārs sāka 1973. gada 16. novembrī, esot Skylab orbitālās stacijas trešās ekspedīcijas Skylab 4 komandierim. Kopā ar viņu apkalpē bija Edvards Gibsons un Viljams Pougs. Viņš veica trīs iziešanas kosmosā. Apkalpe uz zemes atgriezās 1974. gada 8. februārī. Lidojuma ilgums bija 84 dienas 1 stunda 15 minūtes, uzstādot jaunu rekordu, kas bija nepārspēts līdz 1978. gada martam. Pēc kosmiskā lidojumā Kārs kļuva par kosmisko aparātu iekārtu projektēšanas atbalsta grupas vadītāju. 1975. gada septembrī Džeralds Kārs atvaļinājās no bruņotajiem spēkiem pulkveža pakāpē. 1977. gadā viņš atstāja NASA. 1977. gadā Kārs sāka strādāt inženierkonsultāciju uzņēmumā Bovay Engineers, Inc. par izstrādes menedžeri, vēlāk viņš kļuva par vecāko vice prezidentu. 1981. gadā viņš kļuva par uzņēmuma Applied Research, Inc. prezidenta vecāko konsultantu. No 1983. līdz 1985. gadam Kārs Teksasas Universitātē Ostinā vadīja 300 collu teleskopa projektu. 1984. gadā Vermontā viņš dibināja savu uzņēmumu CAMUS, Inc., kas nodarbojās ar nulles gravitācijas cilvēka faktoru inženierijas tehniskā atbalsta pakalpojumiem (procedūru izstrāde, darbības analīze, treniņi un sistēmu integrācija). CAMUS bija Boeing lielākais tehniskā atbalsta apakšuzņēmējs, izstrādājot SKS apkalpes sistēmas. Džeralds Kārs mira 2020. gada 26. augustā, četras dienas pēc savas 88. dzimšanas dienas.