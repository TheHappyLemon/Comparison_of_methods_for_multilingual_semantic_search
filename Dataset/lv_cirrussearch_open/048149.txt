Baltkrievija piedalījās 2014. gada ziemas olimpiskajās spēlēs, kas notika Krievijas pilsētā Sočos no 2014. gada 7. līdz 23. februārim. Šīs bija Baltkrievijas sestās ziemas olimpiskās spēles kopš Padomju Savienības sabrukuma. Baltkrievijas olimpiskās komandas sastāvā bija 26 sportisti (15 vīrieši un 11 sievietes), kuri piedalījās 5 ziemas olimpiskajos sporta veidos. Šī bija mazākā sporitstu delegācija, kas līdz šim ir piedalījusies ziemas olimpiskajās spēlēs no Baltkrievijas. Baltkrievija 2014. gada Soču olimpiskajās spēlēs izcīnīja 6 olimpiskās medaļas, no tām lielākais vairums — 5 medaļas — bija zelta, savukārt viena medaļa — bronzas medaļa, kas ir labākais panākums ziemas olimpiskajās spēlēs. No sporta veidiem lielākā daļa — 4 medaļas tika izcīnītas biatlonā un 2 medaļas frīstaila slēpošanā. Darja Domračeva šajās olimpiskajās spēlēs izcīnīja trīs zelta medaļas tādējādi kļūstot par medaļām bagātāko Baltkrievijas olimpieti. Baltkrievijas karognesējs 2014. gada Soču spēļu atklāšanas ceremonijā bija frīstaila slēpotājs Aļaksejs Grišins, savukārt noslēguma ceremonijā biatloniste Darja Domračeva.