Valsts apvērsuma mēģinājums Turcijā notika 2016. gada 15. jūlijā. To organizēja daļa Turcijas bruņoto spēku, kas paši sevi sauc par "Padomi mieram dzimtenē". Viņi mēģināja iegūt kontroli pār vairākām nozīmīgām vietām Ankarā, Stambulā un citās pilsētās, tomēr nesekmīgi — valdībai lojālie spēki sakāva apvērsuma rīkotājus. Apvērsuma rīkotāji savu rīcību pamatoja ar "nodrošinātu un atjaunotu konstitucionālās kārtības, demokrātijas, cilvēktiesību un brīvības nodrošināšanu un atjaunošanu, kā arī lai ļautu valstī valdīt likuma varai, lai atjaunotu izjaukto kārtību". Apvērsuma mēģinājuma laikā vairāk nekā 300 cilvēku tika nogalināti, vairāk nekā 2100 tika ievainoti. Tika bojātas daudzas valdības ēkas, arī Turcijas parlamenta ēka un valsts prezidenta pils. Pēc apvērsuma mēģinājuma tika arestēti vismaz 6000 cilvēki, tai skaitā 2839 karavīri un neskaidru iemeslu dēļ arī 2745 tiesneši. Pēc apvērsuma mēģinājuma sākās masveida "tīrīšana". Turcijas prezidents Redžeps Tajips Erdogans paziņoja saviem pretiniekiem, ka "viņi dārgi samaksās par apvērsuma mēģinājumu". Vairāki rietumu pasaules plašsaziņas līdzekļi aprakstīja "tīrīšanu" kā "apvērsuma pretuzbrukumu". Līdz 20. jūlijam tajā tika iesaistīti 45 tūkstoši militārpersonu, policistu, tiesnešu, ierēdņu, gubernatoru.