Pitsburga (angļu: Pittsburgh) ir pilsēta ASV, otrā lielākā Pensilvānijas štata pilsēta, kā arī Allegeinijas apgabala administratīvais centrs. 2010. gadā pilsētā bija 305 704 iedzīvotāji. Pitsburgā ir 151 augstceltne, 446 tilti, divas dzelzceļa līnijas un pirmsrevolūcijas nocietinājumi. Pilsēta vēsturiski pazīstama ar tērauda rūpniecību, taču mūsdienās pilsētas ekonomika balstās uz veselības aprūpi, izglītību, tehnoloģijām un finanšu sektoru. Mūsdienās pilsētas teritorijā vairs nav tērauda rūpnīcu. Neskatoties uz 1980. gados piedzīvoto ekonomisko krīzi tērauda rūpniecībā, mūsdienās Pitsburgā ir spēcīga ekonomika. Pilsētā bāzējas sestā lielākā ASV banka PNC Financial Services. Lielākie ASV masu mediji bieži pozitīvi atzīmē Pitsburgas augstos dzīves apstākļus salīdzinājumā ar citās ASV pilsētām. 2009. gadā pilsētā notika G-20 līderu sammits. Pitsburgā ir bāzēti vairāki Ziemeļamerikas augstāko līgu klubi — beisbola klubs Pitsburgas "Pirates" (MLB), amerikāņu futbola klubs Pitsburgas "Steelers" (NFL) un hokeja klubs Pitsburgas "Penguins" (NHL) —, kā arī vairāki citi klubi.