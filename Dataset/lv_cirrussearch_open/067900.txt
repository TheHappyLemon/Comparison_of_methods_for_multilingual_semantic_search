Džeimss Allens Mengolds (angļu: James Allen Mangold, dzimis 1963. gada 16. decembrī) ir amerikāņu kinorežisors. Savu debijas filmu Heavy režisējis 1995. gadā. Vēlāk režisējis tādas pazīstamas filmas kā krimināldrāmu "Policisti" (Cop Land, 1997), psiholoģisko drāmu "Dzīve, pārtraukta" (1999), mistērijas filmu "Identitāte" (2003), biogrāfisko drāmu "Sirds robeža" (2005), vesternu "Vilciens uz Jūmu" (2007), kā arī divas "X-cilvēki" franšīzes filmas "Vilknadzis" (2013) un "Logans" (2017), par ko viņu nominēja Amerikas Kinoakadēmijas balvai kategorijā "Labākais adaptētais scenārijs". Pēc tam bijis režisors filmai "Lemāna-'66: Lielais izaicinājums" (2019), par ko nominēts kategorijā "Labākā filma". 2023. gadā režisējis filmu sērijas "Indiana Džonss" piekto daļu "Indiana Džonss un Likteņa rats".