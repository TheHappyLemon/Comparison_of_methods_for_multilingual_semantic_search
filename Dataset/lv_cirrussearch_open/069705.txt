Sex Pistols bija angļu pankroka grupa, kas izveidota 1975. gadā Londonā. Sākotnēji grupa sastāvēja no vokālista Džonija Rotena, ģitārista Stīva Džounsa, bundzinieka Pola Kuka un basģitārista Glena Metloka (kuru vēlāk aizvietoja Sids Višess). Lai arī Sex Pistols darbība ilga tikai trīs gadus, un grupa izdeva tikai četrus singlus un vienu studijas albumu Never Mind the Bollocks, Here's the Sex Pistols, tā viennozīmīgi ir viena no populārākajām un ietekmīgākajām pankroka grupām. 1978. gada janvārī vētrainās ASV tūres beigās Džonijs Rotens pameta grupu. Lai arī grupas menedžeris Malkolms Maklarens vēlējās turpināt grupas darbību, tajā pašā gadā Sex Pistols izjuka. 1979. gada februārī Sids Višess mira no heroīna pārdozēšanas. 1996. gadā Rotens, Džounss, Kuks un Metloks apvienojās, lai dotos Filthy Lucre turnejā. Viņi organizēja arī citas apvienošanās turnejas 2002., 2003. un 2007. gadā.