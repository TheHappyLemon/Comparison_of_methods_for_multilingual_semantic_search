Filipīnu operācija (angļu: The Philippines campaign) bija 1941. gada Japānas Impērijas iebrukums Filipīnās, ko aizsargāja filipīniešu un amerikāņu karaspēks. Sabiedroto spēki pārsniedza japāņu karaspēku kopējā cilvēku skaita ziņā, taču bija vāji apbruņoti un apmācīti (tas galvenokārt attiecas uz Filipīnu vienībām), japāņi pārsniedza arī ekipējuma ziņā. Turklāt pēc tam, kad japāņi bija sagrābuši Nīderlandes Austrumindijas un Malaju, apgāde arhipelāgā, kas atradās dziļi aiz ienaidnieka līnijām, bija apgrūtināta, kas galu galā noveda pie tā, ka atlikušie Sabiedroto spēki Filipīnās kapitulēja. Līdz 1942. gada jūnijam japāņu armija ieņēma visas Filipīnu arhipelāga salas. Sabiedroto spēku sakāve noveda pie Filipīnu okupācijas, kas ilga divarpus gadus. Okupācijas laikā japāņu karaspēks pastrādāja daudzus kara noziegumus, piemēram, nāves maršu Bataanas pussalā. Pie šiem noziegumiem pieder arī briesmīgie apstākļi japāņu karagūstekņu nometnēs. Daudzi karagūstekņi tika aizvesti uz Japānu, lai strādātu raktuvēs un rūpnīcās uz tā sauktajiem elles kuģiem, kuru transportēšanas apstākļi bija vēl sliktāki nekā nometnēs. Turklāt šie kuģi nebija īpaši marķēti, daudzus no tiem nogremdēja sabiedroto lidmašīnas un zemūdenes.