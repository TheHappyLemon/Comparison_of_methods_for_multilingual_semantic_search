Ieva Maļuka (dzimusi 2003. gada 9. aprīlī) ir latviešu peldētāja. Piedalījusies 2020. gada vasaras olimpiskajās spēlēs. Vairāku Latvijas rekordu īpašniece. Viņas māte ir pieccīņniece Jeļena Rubļevska, vairāku olimpisko spēļu dalībniece un olimpiskās sudraba medaļas ieguvēja. I. Maļuka kļuva par pārliecinoši labāko Latvijas peldētāju jau agrā jaunībā, 16 gadu vecumā. Sekmīgi startējusi Eiropas junioru čempionātos, izcīnot 5. vietu gan 2018., gan 2019. gada Eiropas U-18 čempionātā 100 m brīvā stila distancē.