Kamerūnas karogs ir viens no Kamerūnas valsts simboliem. Karogā izmantotas panafrikāniskās krāsas (zaļa, sarkana, dzeltena; Kamerūna bija otrā valsts pēc Ganas, kas savā karogā izmantoja šo krāsu salikumu), kas sakārtotas pēc Francijas Republikas karoga parauga. Karoga vidējā sarkanā josla simbolizē vienotību: sarkanā ir vienotības krāsa un zelta zvaigzni vidū sauc par "vienotības zvaigzni" (the star of unity). Dzeltenā krāsa simbolizē sauli un savannu valsts ziemeļos, zaļā krāsa simbolizē valsts dienvidu bagātīgo augu valsti. Pirmais Kamerūnas karogs tika izveidots un apstiprināts 1957. gada 26. oktobrī. 1960. gadā pēc neatkarības iegūšanas to apstiprināja par valsts karogu. 1961. gadā, pēc bijušo franču un britu teritoriju apvienošanas vienā valstī, karoga zaļajā laukā tika novietotas divas zelta zvaigznes. Pēc Kamerūnas pasludināšanas par unitāru valsti 1975. gadā karogs tika mainīts vēlreiz, divas zvaigznes aizvietojot ar vienu karoga centrā.