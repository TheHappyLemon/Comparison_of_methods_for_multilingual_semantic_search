Smokings (no angļu: smoking jacket — 'smēķējamā žakete') melnas krāsas vakara žakete ar atsegtu krūšu daļu un gariem, ar zīdu apšūtiem atlokiem. Pie smokinga piederas balta, iestīvināta krūteža, stāva apkaklīte ar nolocītiem stūriem, melna kaklasaite — "taurenītis", smalkas ādas, bet ne lakotas kurpes, melna veste vai īpaša vidukli aptveroša josta (cummerbund). Aristokrātiskā sabiedrībā rīkotajās ballēs vai svinīgos vakaros parasti netālu no galvenās zāles atradās atsevišķas telpas smēķēšanai. Tās apmeklēja vīrieši, jo smēķējošas sievietes tajos laikos bija ļoti reti sastopamas.[nepieciešama atsauce] Lai pēc iespējas mazāk sev līdzi atnestu tabakas smaku no smēķēšanas istabas, vīrieši, kas devās smēķēt, uzvilka speciālus smokingus, kurus atkal novilka, no smēķēšanas istabas iznākot. Šie džentlmeņi centās izpatikt dāmām. Smokinga īpatnība ir ar zīdu vai ar satīnu apšūtie atloki. Smēķējot cigāru, pelnu nokratīšana tiek uzskatīta par nepieklājības kalngalu. Pelni nokrīt tad, kad tam pienācis laiks. Tāpēc pelni bieži nokrīt uz žaketes. No atlokiem, kas apšūti ar gludu audumu, cigāra pelnus ir viegli noslaucīt, neatstājot pēdas.