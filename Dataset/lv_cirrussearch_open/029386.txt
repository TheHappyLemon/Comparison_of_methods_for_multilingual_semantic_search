Šajā uzskaitījumā apkopotas atzīto un neatzīto valstu himnas. Vairums par valstu himnām ir izvēlētas "slavinošās, garīgās un patriotiskās dziesmas". Vairums himnu ir vai nu gājiena vai arī himnas stilā. Himna par valsts himnu var kļūt ar teritorijas konstitūcijas likumu, ko pieņēmuši likumdevēji, vai vienkārši pēc tradīcijas. Karaliskā himna ir patriotiska dziesma līdzīgi kā valsts himna, bet tā īpaši slavē un pielūdz moharhu vai tā dinastiju. Šādas himnas parasti atskaņo monarha uzstāšanās laikā vai ar citiem nozīmīgiem notikumiem monarhu dzīvē. Atsevišķas valstis, piemēram, Jordānija, karalisko himnu izmanto arī kā valsts himnu. Pastāv vairākas versijas par vecākās valsts himnas statusu. Starp valstu himnām senākā varētu būt Nīderlandes valsts himna "Wilhelmus", kas sarakstīta starp 1568. un 1572. gadu. Japānas himna "Kimigajo" ir himna ar visvecāko tekstu. Tā savus vārdus ieguvusi no Kokin Wakashū, kas pirmo reizi tika publicēts 905. gadā, bet mūzika šiem vārdiem tika sacerēta 1880. gadā. Pirmā himna, kas oficiāli tika apstiprināta par valsts himnu, bija Spānijas himna "Marcha Real" 1770. gadā; himnas pirmsākumi nav zināmi, tiek uzskatīts, ka tā radusies 16. gadsimtā un tai ir venēciešu izcelsme, vai pat to sakomponējis Prūsijas karalis Frīdrihs II Lielais; tā ir viena no nedaudzajām valstu himnām, kas nekad nav bijusi kā oficiāla dziesma. Himnas kļuva populāras Eiropas valstīs 18. gadsimtā. Piemēram, Apvienotās Karalistes himna "God Save the Queen" pirmoreiz tika atskaņota 1745. gadā ar nosaukumu God Save the King (latviski: "Dievs, sargi Karali"). Francijas himna "Marseljēza" tika sarakstīta pusgadsimtu vēlāk 1792. gadā un pieņemta 1795. gadā. Valstu himnas visbiežāk tiek sarakstītas valsts de facto vai oficiālajā valodā. Piemēram, Indijas himna "Jana Gana Mana", sarakstīta gan sanskritā, gan bengāļu valodā. Valstīm, kurām ir vairākas valsts valodas, pastāv arī vairākas himnas versijas. Piemēram, Šveices valsts himnā — "Šveices psalms" — katrā no 4 oficiālajām valsts valodām ir dažādas dzejas rindas: franču, vācu, itāļu un retoromāņu valodās. Jaunzēlandes himnā — God Defend New Zealand — pirmo pantu izpilda maoru valodā ("Aotearoa"), savukārt otro pantu angļu valodā. Dienvidāfrikas himna — Nkosi Sikelel' iAfrika — ir unikāla ar to, ka piecās no vienpadsmit valsts valodām tiek lietota tāda pati himna, taču katra valoda veido savas strofas.