Kristīna Tīna Veirātere (vācu: Christina "Tina" Weirather; dzimusi 1989. gada 24. maijā) ir Lihtenšteinas kalnu slēpotāja. Divas reizes piedalījusies ziemas olimpiskajās spēlēs (2006, 2018). Bija aizbraukusi arī uz 2014. gada ziemas olimpiskajām spēlēm, bet sacensībās nestartēja, jo treniņā guva traumu. 2018. gadā Phjončhanā izcīnīja bronzas medaļu supergigantā. Pasaules kausā startē kopš 2007. gada sezonas, lielākos panākumus guvusi supergigantā, kur sezonas kopvērtējumā bijusi 1., 2., 3. vietā. Kopējā ieskaitē veiksmīgākā bijusi 2016. gada sezona, kad ierindojās 4. vietā. Uzvarējusi 9 pasaules kausa posmos. Veirāterei ir dubultā Lihtenšteinas un Austrijas pilsonība. Viņas tēvs Harti Veirāters (Austrija) un māte Hanni Vencele (Lihtenšteina) arī bijuši kalnu slēpotāji. Māte bijusi divu Pasaules kausa sezonu uzvarētāja, kā arī divu olimpisko zelta medaļu laureāte. Mātes brālis Andreass Vencels bijis Lielā kristāla globusa ieguvējs.