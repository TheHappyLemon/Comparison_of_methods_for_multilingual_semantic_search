Stīvens Makdenells Hilenburgs (angļu: Stephen McDannell Hillenburg; dzimis 1961. gada 21. augustā, miris 2018. gada 26. novembrī) bija amerikāņu animators, komiķis un aktieris. Dzimis 1961. gada augustā Oklahomā, trīs gadus pēc augstskolas beigām nostrādāja par jūras biologu un pasniedzēju Kalifornijas Okeanoloģijas institūtā. 1987. gadā Hilenburgs nolēma pievērsties animācijai. 90. gadu sākumā iepazinās ar producentu un mākslinieku Džo Mjureju, kurš piedāvāja Hilenburgam iesaistīties viņa jaunajā projektā "Roko modernā dzīve". Hilenburgs piekrita, rezultātā kļūstot par scenārija autoru, režisoru un radošo direktoru. 1999. gadā Hilenburgs radīja seriālu "Sūklis Bobs Kvadrātbiksis". Seriāls saņēmis daudz dažādu televīzijas balvu, tostarp divas Emmy balvas, 12 Bērnu balvas un divas BAFTA Bērnu balvas. Franšīzē uzņemtas divas pilnmetrāžas filmas, 2020. gadā gaidāma trešā. 2004. gadā, kad tika uzņemta pirmā pilnmetrāžas animācija par Sūkli Bobu, Hilenburgs pameta režisora amatu, taču palika seriālā kā izpildproducents. Miris 2018. gada 26. novembrī. Hilenburga nāve iestājusies ilgstošas centrālās nervu sistēmas slimības rezultātā. Pats animators iepriekš sacīja, ka slimība viņam diagnosticēta 2017. gada martā, tomēr, neraugoties uz to, animators turpināja strādāt.