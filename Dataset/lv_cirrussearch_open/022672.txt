Austrālijas Alpi (angļu: Australian Alps) ir kalnu grēda Austrālijas dienvidaustrumos, Lielās Ūdensšķirtnes grēdas augstākā daļa. Grēda ir ap 450 km garš un ap 150 km plats horsts, kas veidots no paleozoja kvarcītiem, slānekļiem un granītiem. Divi lielākie masīvi ir Sniega kalni un Viktorijas Alpi. Augstākā virsotne ir Koscjuško kalns Sniega kalnu masīvā. Austrālijas Alpu grēdā izveidoti vairāki nacionālie parki.