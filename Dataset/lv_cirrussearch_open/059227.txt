Valters Dzenga (itāļu: Walter Zenga; dzimis 1960. gada 28. aprīlī) ir Itālijas futbola treneris un bijušais futbolists, spēlēja vārtsarga pozīcijā, bijis Itālijas futbola izlases dalībnieks. Kopš 2024. gada Dzenga ir AAE Pro līgas kluba Emirates galvenais treneris. Savu karjeras lielāko daļu pavadījis Itālijas komandā Internazionale. Tur viņš 1989. gadā kļuva par Itālijas A sērijas uzvarētāju, kā arī 1991. un 1994. gadā izcīnīja UEFA kausu. Savu karjeru noslēdzis MLS klubā New England Revolution. Trīs reizes savā karjerā Dzenga ieguva IFFHS gada labākā vārtsarga balvu. Dzenga vairākus gadus bijis Itālijas futbola izlases pamatvārtsargs. Pārstāvējis izlasi 1986. un 1990. gada FIFA Pasaules kausā, 1988. gada Eiropas čempionātā, kā arī 1984. gada vasaras olimpiskajās spēlēs. Pēc karjeras beigām trenējis vairākus klubus ASV, Itālijā, Rumānijā, Serbijā, Turcijā, AAE, Saūda Arābijā un Anglijā.