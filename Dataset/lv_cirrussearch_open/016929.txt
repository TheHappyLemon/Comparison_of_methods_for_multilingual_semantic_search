Nordenšelda krasts (angļu: Nordenskjöld Coast, spāņu: Costa Nordenskjöld) ir Antarktīdas piekrastes daļa Greiema Zemes ziemeļos. Stiepjas no Fērvetera raga dienvidrietumos līdz Longinga ragam ziemeļaustrumos Antarktīdas pussalas ziemeļaustrumos Vedela jūras piekrastē. Dienvidrietumos robežojas ar Oskara II krastu, ziemeļaustrumos — ar Triniti pussalu. Krasta kopējais garums ir ap 150 km. Krasta līnija stipri izrobota, krasta ziemeļdaļā jūrā iestiepjas ap 28 km garā Sovrala pussala, dienviddaļā — ap 80 km garš pacēlums ar Sīla nunatakiem, kuru galā atrodas Robertsona sala. Līdz 1995. gadam visu Nordenšelda krasta piekrasti starp Longinga ragu un Robertsona salu aizņēma Larsena šelfa ledāja ziemeļu daļa. Krasts 1909. gadā nosaukts par godu zviedru ģeogrāfam un polārpētniekam Oto Nordenšeldam, kura vadībā Zviedrijas Antarktiskā ekspedīcija no 1901. līdz 1904. gadam pētīja šo apvidu. Uz Larsena nunataka kopš 1961. gada darbojas Argentīnas vasaras stacija Matjenso.