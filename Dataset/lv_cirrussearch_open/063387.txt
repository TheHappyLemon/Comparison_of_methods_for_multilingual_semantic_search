Amundsena līcis (angļu: Amundsen Gulf) ir plašs jūras līcis Kanādas Arktikā. Izvietojies Ziemeļu Ledus okeānā starp Benksa salu ziemeļos, Viktorijas salu austrumos un Ziemeļamerikas kontinenta krastu dienvidrietumos. Savieno Dolfinendjūniona šaurumu dienvidaustrumos ar Velsas Prinča šaurumu ziemeļaustrumos un Boforta jūru ziemeļrietumos. No Amundsena līča atzarojas vairāki mazāki līči, lielākais no kuriem ir 230 km garais Prinča Alberta līcis Viktorijas salas piekrastē. No dienvidiem līcī ietek vairākas upes, ievērojamākā no kurām ir Hortona. Krasti mazapdzīvoti, vienīgās pastāvīgi apdzīvotās vietas ir Sakshārbora Benksa salā, Ulukhaktūka Viktorijas salā un Paulatuka kontinenta piekrastē. Līča dienvidu piekrastē kopš 1998. gada izveidots Tuktutnogaitas nacionālais parks, bet līča rietumu akvatorija ietilpst Batērsta raga lāsmeņa putnu rezervātā. Līcis nosaukts norvēģu polārpētnieka Roalda Amundsena vārdā, kura vadītā ekspedīcija to pētīja 1903.—1906. gadā.