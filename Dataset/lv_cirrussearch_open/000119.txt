Orbitālā stacija — pilotējams, apdzīvojams kosmiskais lidaparāts Zemes orbītā, kurā ilgstoši dzīvo un strādā nomaināmas kosmonautu apkalpes. Orbitālās stacijas apgādi ar kravām veic, izmantojot transportkuģus. Orbitālajā stacijā iespējams veikt Zemes dabas resursu izpēti, meteoroloģiskos novērojumus, tehnoloģiskos eksperimentus, medicīniski bioloģiskus pētījumus, astronomiskus un ģeofizikālus pētījumus, dažādu materiālu ražošanu mikrogravitācijas apstākļos, kosmisko lidaparātu montāžu, tehnisko apkalpi un remontu orbītā, u.c. Patlaban Zemes orbītā aktīvi darbojas Starptautiskā kosmiskā stacija, kas ir lielākā orbitālā stacija kosmonautikas vēsturē.