Deniss Lī Hopers (angļu: Dennis Lee Hopper; dzimis 1936. gada 17. maijā, miris 2010. gada 29. maijā) bija amerikāņu aktieris, režisors, fotogrāfs un mākslinieks. Aktiera karjeru sācis 1954. gadā, nākamajos divos gados piedalījās divās filmās kopā ar Džeimsu Dīnu: "Dumpinieks bez iemesla" (1955) un Giant (1956). Nākamajos desmit gados bieži piedalījās dažādos TV seriālos viesa lomā, 1960. gadu beigās sāka spēlēt otrā plāna lomas filmās. Režisora karjeru uzsāka ar filmu "Bezrūpīgais braucējs" (1969), kurā Hopers bija arī viens no scenārija autoriem un aktieris. Par šo filmu saņēma balvu Kannu kinofestivālā (nominācijā "Labākais pirmais darbs"), kā arī tika nominēts Amerikas Kinoakadēmijas balvai kā viens no scenārija autoriem. 1979. gadā piedalījās filmā "Mūsdienu apokalipse". Pēc tam filmējies tādās filmās kā "Izaicinājums" (Rumble Fish, 1983) un The Osterman Weekend (1983), guva kritiķu atzinību par darbu filmās "Zilais samts" un Hoosiers, par lomu Hoosiers tika nominēts arī Amerikas Kinoakadēmijas balvai kā labākais otrā plāna aktieris. Tāpat filmējies tādās filmās kā "Amerikāņu draugs" (1977), "Īstā mīlestība" (1993), "Ātrums" (1994), "Pārpratums Redrokvestā" (1993), Super Mario Bros. (1993), Space Truckers (1996). 2002. gadā piedalījies piecās no TV seriāla "24" sērijām. 2010. gada martā Hoperam tika piešķirta zvaigzne Holivudas Slavas alejā. Nodarbojies arī ar fotografēšanu. Miris 2010. gada 29. maijā no prostatas vēža.