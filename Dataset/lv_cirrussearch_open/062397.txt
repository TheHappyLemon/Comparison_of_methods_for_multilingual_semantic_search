Nikolass Vindings Refns (dāņu: Nicolas Winding Refn, dzimis 1970. gada 29. septembrī) ir dāņu kinorežisors, scenārists un kinoproducents. Pazīstams ar savu sadarbību ar aktieriem Madsu Mikelsenu, Tomu Hārdiju un Raienu Goslingu. Savas karjeras sākumā kļuvis pazīstams, režisējot filmu Pusher (1996) un tās divus turpinājumus. Vēlāk bijis režisors krimināldrāmai "Bronsons" (2008) un piedzīvojumu filmai "Valhallas stāsts" (Valhalla Rising, 2009). Guvis panākumus ar asa sižeta filmu "Draivs" ar Raienu Goslingu galvenajā lomā. Par šo filmu Refns saņēma Kannu kinofestivāla balvu kā labākais režisors. Šajā pašā kategorijā viņš tika nominēts arī BAFTA kino balvai. Vēlāk režisējis asa sižeta filmu "Piedos tikai Dievs" (2013) un psiholoģisko šausmu filmu "Neona dēmons" (2016). 2019. gadā režisējis savu pirmo televīzijas seriālu Too Old to Die Young (2019), kas iznāca Amazon Prime.