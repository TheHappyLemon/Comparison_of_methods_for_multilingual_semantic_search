Šis raksts ir par filmu. Par filmu sēriju skatīt rakstu Rotaļlietu stāsts (filmu sērija). "Rotaļlietu stāsts" jeb "Rotaļlietas stāsts" (angļu: Toy Story) ir 1995. gada ASV ģimenes datoranimācijas filma. Filma veidota Pixar Animation Studios studijā sadarbībā ar Walt Disney Pictures. Šī ir pirmā pilnmetrāžas filma, kas pilnībā veidota datoranimācijā, un pirmā animācijas filma, kas nominēta Amerikas Kinoakadēmijas balvai par "Labāko oriģinālscenāriju". Filmas režisors ir Džons Laseters un galveno varoņu balsis ir ierunājuši Toms Henkss (Vudijs) un Tims Alens (Bazs). Filma ir stāsts par rotaļlietām, kas atdzīvojas, kad klāt nav to saimnieku, un galvenie varoņi ir šerifs Vudijs, rotaļlietu kovbojs, un Bazs Gaismasgads, astronauta figūra.