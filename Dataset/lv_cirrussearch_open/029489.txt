Kaseresa (spāņu: Cáceres; izrunā: [ˈkaθeɾes]) ir pilsēta Kaseresas provincē, Estremadurā, Spānijā. 2014. gadā pilsētas iedzīvotāju skaits sasniedza gandrīz 96 tūkstošus. Provinces administratīvais centrs. Atrodas ap 80 km uz ziemeļaustrumiem no Badahosas. Kaseresas apkārtne tikusi apdzīvota jau aizvēsturiskajos laikos. 25. gadā p.m.ē. pilsētu dibināja romieši. 9. gadsimtā pilsēta nonāca mauru kontrolē. Bija pazīstama ar Alkasaresas nosaukumu līdz 1229. gadam, kad rekonkistas rezultātā varu pilsētā atguva kristieši. Mūsdienās šis ir viens no provinces lielākajiem tirdzniecības centriem. Vecpilsētas daļu ieskauj masīvs mūris, pusi no kuras cēluši romieši, pusi — mauri. Te atrodas vairākas viduslaiku pilis, 16. gadsimtā uzceltā Svētā Mateja baznīca (uzcelta bijušās mošejas vietā), vairākas citas baznīcas, Casa de Toledo-Moctezuma (konkistadora Huana Kano bijusī māja). Šī pilsētas daļa ir iekļauta UNESCO Pasaules mantojuma sarakstā.