Jenss Foigts (vācu: Jens Voigt; dzimis 1971. gada 17. septembrī Grēvesmīlenē, Mēklenburgā-Priekšpomerānijā, Austrumvācijā) ir bijušais profesionālais Vācijas šosejas riteņbraucējs J. Foigts velobraucienos izcēlās ar tieksmi aktīvi veidot uzbrukumus un kaujinieciskumu. Viņš bija spējīgs atkārtoti uzbrukt, saglabāt augstu tempu un aizmukt no peletona. Divas reizes J. Foigts ir valkājis Tour de France dzelteno līdera krekliņu, lai arī nekad nav piedalījies cīņā par kopvērtējumu velobrauciena noslēgumā, ko liegusi viņa atpalicība kalnu posmos. Viņš tika uzskatīts par vienu no sava laika labākajiem vispusīgajiem braucējiem. 2014. gada 18. septembrī pirms karjeras noslēgšanas viņš uzstādīja jaunu stundas rekordu. Tā paša gada 30. oktobrī to pārspēja Matiass Brendls. J. Foigts darbojās kā sportistu pārstāvis UCI ProTour padomē, kā arī Cyclistes Professionels Associés (CPA) pārstāvis. Foigts arī publiski izteicies pret dopinga lietošanu. Foigts bija populārs riteņbraukšanas fanu vidū dēļ sava braukšanas stila un publiskās attieksmes saskarsmē ar faniem un plašsaziņas līdzekļiem.