Igors Rakočevičs (serbu: Игор Ракочевић, Igor Rakočević; dzimis 1978. gada 29. martā Belgradā, Dienvidslāvijā) ir profesionāls serbu basketbolists, spēlē saspēles vadītāja un uzbrūkošā aizsarga pozīcijās, Serbijas basketbola izlases dalībnieks. Pašlaik (2012) pārstāv Itālijas līgas klubu Sjēnas "Montepaschi". Profesionālo karjeru uzsācis 1995. gadā. 2000. gada NBA draftā viņu Minesotas "Timberwolves" izvēlējās ar kopējo 51. kārtas numuru 2. kārtā. "Timberwolves" sastāvā viņš aizvadīja 2002.—2003. gada sezonu. Pārējo karjeras daļu aizvadījis Eiropā. Divas reizes uzvarējis Dienvidslāvijas līgā (1998, 2001), 2001. gadā izcīnīja arī Dienvidslāvijas kausu. 2004. gadā uzvarēja Adrijas līgā Red Star Belgrade sastāvā. 2008. gadā TAU Cerámica sastāvā izcīnīja uzvaru Spānijas čempionātā. Dienvidslāvijas izlases sastāvā uzvarējis 2002. gada Pasaules čempionātā un 2001. gada Eiropas čempionātā.