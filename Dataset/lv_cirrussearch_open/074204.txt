Keita Buša (angļu: Catherine "Kate" Bush, dzimusi 1958. gada 30. jūlijā) ir angļu dziedātāja, dziesmu autore, muzikante un ierakstu producente. Viņas eklektiskais mūzikas stils un idiosinkrātiskā lirika ir padarījusi Bušu par vienu no Anglijas izcilāko solodziedātāju pēdējo 30 gadu laikā. 1978. gadā 19 gadu vecumā Buša sasniedza Apvienotās Karalistes singlu topa 1. vietu ar dziesmu Wuthering Heights un noturējās šajā pozīcijā četras nedēļas, kļūstot par pirmo sievieti, kas ir bijusi Apvienotās Karalsites singlu topa 1. vietā ar pašsacerētu dziesmu. Viņa savas karjeras laikā ir izlaidusi 10 albumus, no kuriem 3 ir sasnieguši Apvienotās Karalistes albuma topa 1. vietu, un ir izdevusi vairākus singlus, no kuriem seši ir iekļuvuši Apvienotās Karalistes singlu topa pirmajā desmitniekā.