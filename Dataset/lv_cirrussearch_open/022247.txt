Blakšveidīgie jeb blakšveidīgo virskārta (Paraneoptera) ir jaunspārņu infraklases (Neoptera) monofilētiska kukaiņu grupa, kas apvieno 4 kārtas: blaktis, utis, ķērpjutis un tripšus. Blakšveidīgajiem kukaiņiem mutes orgāni atkarībā no to attīstības pakāpes piemēroti atšķirīgiem barošanās veidiem. Primitīvākie kukaiņi barojas ar mikroorganismiem, bet attīstītākas sugas barojas ar augu vai dzīvnieku šķidrumiem. To mutes orgāni ir piemēroti, lai, piemēram, pārdurtu cilvēka ādu un sūktu asinis. Blakšveidīgajām sugām atšķirībā no taisnspārņiem nav cerku (latīņu: cercus), to vietā tām ir dzeloņveida struktūra, kas asociējas ar mutes orgānu. Lielākā daļa šīs grupas sugu barojas ar augu sulu, bet dzīvniekutu kārtas un dažas blakšu sugas barojas ar asinīm. Lielākā daļa blakšveidīgo sugu ir nepilnas pārvērtības kukaiņi, bet daudzas tripšu sugas un dažas blakšu sugas fizioloģiski ir pilnas pārvērtības kukaiņi.