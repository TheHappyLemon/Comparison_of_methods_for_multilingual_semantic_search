Oldess Leonards Hakslijs (angļu: Aldous Leonard Huxley; dzimis 1894. gada 26. jūlijā, miris 1963. gada 22. novembrī) bija britu rakstnieks. Vislabāk zināmā viņa daiļrades daļa ir romāni un esejas, bet viņš rakstījis arī īsos stāstus, dzeju, filmu scenārijus. Hakslija darbos bieži asi kritizēta sabiedrība, tās normas un ideāli, zinātnes ietekme uz cilvēci. Pazīstamākais Hakslija darbs ir antiutopiskais romāns "Brīnišķīgā jaunā pasaule" (Brave New World, 1932). Hakslijs ir dzimis Lielbritānijā, bet 1937. gadā pārcēlās uz dzīvi ASV. Drīz pēc pārcelšanās uz ASV viņš pievērsās parapsiholoģijai un misticismam. Hakslijs ir zināms arī kā humānists, pacifists un psihodēlisko vielu piekritējs un aizstāvis. Pēc Otrā pasaules kara Hakslijs eksperimentēja ar halucinogēnu vielu meskalīnu, pēc kā tapa viņa darbs "Uztveres durvis". 1960. gada rudens semestrī Hakslijs tika uzaicināts pasniegt lekcijas Masačūsetsas Tehnoloģiju institūtā simtgades pasākumu programmas ietvaros, kuru organizēja Humanitārais departaments. Latviešu valodā izdoti divi Hakslija romāni: "Brīnišķīgā jaunā pasaule" un "Sala" (Island, 1962).