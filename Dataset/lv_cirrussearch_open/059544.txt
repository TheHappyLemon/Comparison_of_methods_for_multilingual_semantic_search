Airēšana 1900. gada vasaras olimpiskajās spēlēs bija viens no 20 oficiālajiem olimpiskajiem sporta veidiem. Šī bija pirmā reize, kad olimpisko spēļu programmā bija iekļauta airēšana. Sacensības tika aizvadītas 1900. gada 25. un 26. augustā Francijas galvaspilsētā Parīzē, Sēnas upē, starp Kurbevuē un Aņēras tiltiem. Sacensībās startēja 108 sportisti no 7 pārstāvētajām valstīm. Sportistiem bija iespēja startēt 4 dažādās disciplīnās. Sacensību trases garums bija 1750 metri. Stūrmaņa četrinieku disciplīnā tika aizvadīti divi fināli, kuri abi tiek atzīti par "olimpiskajiem fināliem", līdz ar to abu finālu uzvarētāji ir iekļauti olimpisko spēļu medaļnieku datubāzē. Līdz ar to kopumā airēšanā tika pasniegti pieci medaļu komplekti. Visvairāk medaļu izcīnīja mājinieki, Francijas sportisti — 6 medaļas. Olimpiskās medaļas izcīnīja kopumā 7 valstu pārstāvji. Airēšanas sacensības bija plānots aizvadīt jau pirmajās olimpiskajās spēlēs 1896. gadā Atēnās, taču slikto laikapstākļu dēļ tās tomēr tika atceltas.