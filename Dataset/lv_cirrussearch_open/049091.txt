Virtuālais asistents (parastais saīsinājums — VA) ir persona, kuras galvenais uzdevums ir uzņēmumam, organizācijai vai privātpersonai attālināti sniegt dažādus atbalsta pakalpojumus. VA darba pienākumi atšķiras no pasūtījuma specifikas, taču galvenokārt tie ir saistīti ar sociālo mediju pārvaldību, foto/video/audio vai tekstu rediģēšanu, tulkošanu, dienas plāna un pasākumu organizēšanu, komunikāciju ar klientu, datu ievadi un daudz ko citu. VA profesija kļuvusi par jaunāko tendenci visā pasaulē un tā ir viena no visstraujāk augošajām karjeras izaugsmes jomām. Saskaņā ar FlexJobs datiem, 2017. gadā darbavietu skaits, pateicoties VA profesijai, pieauga par 20%. Parasti ar VA tiek noslēgts pakalpojuma līgums par īslaicīgo vai ilglaicīgo pakalpojumu saņemšanu. Tā kā darbs notiek attālināti (no mājām vai jebkurā citā vietā pasaulē) un VA vēlamajā laikā, šis amats dod iespēju apvienot vairākus darbus, kā arī turpināt mācības vai nodarboties ar vaļaspriekiem un sportu. VA profesiju var uzskatīt par labu alternatīvu personām ar īpašām vajadzībām un vecākiem, kas atrodas bērnu kopšanas atvaļinājumā.