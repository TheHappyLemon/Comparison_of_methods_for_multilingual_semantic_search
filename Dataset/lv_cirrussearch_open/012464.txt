Koordinātas: 44°28′04″N 34°08′36″E﻿ / ﻿44.46778°N 34.14333°E﻿ / 44.46778; 34.14333 Jaltas konference jeb Krimas konference notika 1945. gadā, laikā no 4. līdz 11. februārim Livādijas pilī, netālu no Jaltas, Krimā. Konferences dalībvalstis bija Padomju Savienība, Amerikas Savienotās Valstis un Apvienotā Karaliste — spēcīgākās un lielākās Otrā pasaules kara Sabiedroto valstis, kas sakāva Ass valstis. Jaltas konferencē Sabiedroto valstis pārstāvēja attiecīgo valstu vadītāji — VK(b)P pirmais sekretārs Josifs Staļins, ASV prezidents Franklins Rūzvelts un Apvienotās Karalistes premjerministrs Vinstons Čērčils. Šī bija otrā no trim kara laika konferencēm, kurās tikās "lielais trijnieks", 1943. gadā notika Teherānas konference, savukārt 1945. gada jūlijā — Potsdamas konference. Jaltas konferencē Vācija tika sadalīta četrās okupācijas zonās: Apvienotās Karalistes, Francijas, PSRS un ASV. Tāpat konferencē tika apskatīti vairāki citi jautājumi. Baltijas valstu okupācijas jautājumā Staļins asi atbildējis Rūzveltam, ka Baltijas valstu pilsoņi esot nobalsojuši par pievienošanos Padomju Savienībai, un tādēļ šis jautājums nav diskutējams. Tomēr ASV Valsts departamenta veidotajā kartē par pēckara Eiropas sadalījumu Baltijas valstis bija attēlotas kā suverēnas valstis.