Akvatorija (no latīņu: aqua — 'ūdens', territorium — 'teritorija') ir ūdens virsmas apgabals, kas ir norobežots ar dabīgām, mākslīgām vai nosacītām robežām. Izšķir dabīgās akvatorijas (piemēram, okeānu, jūras, līčus un ezerus) un mākslīgas akvatorijas (piemēram, ostas, ūdenskrātuves un kanālus). Ostas akvatorijā ir iekļauti ūdens ceļi pie tās, reids un iekšējais līcis vai baseini, kuru robežās ir izvietotas ostu būves un notiek kuģu izkraušana un iekraušana. Ostu akvatorija kalpo: kuģu stāvvietai (ostas akvatorija); kuģubūvei un remontam (rūpnīcas akvatorija); hidroplānu pacelšanai un nosēdināšanai (hidroplānu osta); kara tehnikas izmēģinājumiem (ūdens poligons, mīnu poligons) u.c.