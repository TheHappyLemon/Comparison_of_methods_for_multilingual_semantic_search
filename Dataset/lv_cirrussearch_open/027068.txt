Šis raksts ir par grāfisti Anglijā. Par salu Kanādas Arktikā skatīt rakstu Somerseta (sala). Somerseta ir grāfiste Dienvidrietumanglijā, Anglijā. Grāfistes administratīvais centrs ir Tontona, kura atrodas grāfistes dienvidos. Somersetas ceremoniālā grāfiste robežojas ar Bristoles un Glosteršīras grāfistēm ziemeļos, Viltšīras grāfisti austrumos, Dorsetas grāfisti dienvidaustrumos un Devonas grāfisti dienvidrietumos. Tā arī daļēji ziemeļos un rietumos robežojas ar Bristoles līci, kā arī atrodas tuvu Severnas upes grīvai. Tradicionāli grāfistes ziemeļu robeža ir Evonas upe, bet administratīvās robežas ir mazliet pavilktas uz dienvidiem, atstājot vietu, kur izplesties Bristolei (mūsdienās ir izveidojusies Evonas grāfiste). Somerseta ir lauku grāfiste, ar nelieliem kalnu pauguriem, piemēram, ar Medipas kalniem, Kvantokas kalniem un Eksmūru, un ar lieliem, plašiem līdzenumiem, piemēram, ar Somersetas līdzenumiem. Somersetā ir atrastas liecības, ka šeit neolīta laikmetā dzīvojuši cilvēki. Ir atrastas arī romiešu un sakšu apmetnes.