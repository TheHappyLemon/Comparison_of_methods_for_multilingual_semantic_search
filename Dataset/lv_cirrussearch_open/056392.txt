Gentes Universitāte (nīderlandiešu: Universiteit Gent) ir 1817. gadā dibināta publiska pētniecības universitāte, kas atrodas Beļģijas pilsētā Gentē. Pēc studentu skaita otrā lielākā universitāte valstī. To dibinājis Nīderlandes karalis Villems I. 1930. gadā tā kļuva par pirmo nīderlandiešu valodas universitāti valstī. Universitātes bibliotēka iekārtota Henrija van del Veldes projektētā 64 metrus augstā augsceltnē pilsētas centrā, bet Gentes Universitātes slimnīca ir viena no lielākajām slimnīcām valstī. Universitātē ir 11 fakultātes. Bijušo un esošo studentu un pasniedzēju vidū minami ķīmiķis Leo Bekelands (1863—1944), matemātiķis Viktors D'Honts (Victor D'Hondt, 1841—1901), fiziologs Kornejs Heimanss (Corneille Heymans, 1892—1968), diriģents Filips Herrevege (Philippe Herreweghe, 1947), datorzinātnieks Roberts Kajo (Robert Cailliau, 1947), matemātiķis Ādolfs Ketlē (Adolphe Quetelet, 1796—1874), politiķis Īvs Leterms (Yves Leterme, 1960), rakstnieks Moriss Meterlinks (1862—1949), vēsturnieks Anrī Pirenns (Henri Pirenne, 1862—1935), fiziķis Žozefs Plato (Joseph Plateau, 1801—1883), sporta darbinieks Žaks Roge (1942—2021), politiķis Gijs Verhovstads (Guy Verhofstadt, 1953).