"12 gadi verdzībā" (angļu: 12 Years a Slave) ir 2013. gada britu/amerikāņu episka vēsturiskā drāma, kuras režisors ir Stīvs Makvīns. Filmas sižets veidots pēc Solomona Nortupa tāda paša nosaukuma 1853. gada autobiogrāfijas. Solomons Nortups bija Ņujorkas štatā dzimis brīvs afroamerikānis, kas 1841. gadā Vašingtonā tika nolaupīts un pārdots verdzībai. Viņš 12 gadus strādāja dažādās Luiziānas plantācijās, līdz tika atbrīvots. Filmā galvenās lomas attēlo Čīvetels Edžiofors, Maikls Fasbenders, Benedikts Kamberbačs, Pols Deino, Pols Džamati, Lupita Ņono, Sāra Polsone, Breds Pits un Alfre Vudarda. "12 gadi verdzībā" pirmizrāde notika Telluride kinofestivālā 2013. gada 30. augustā, kinoteātros pirmizrāde notika 2013. gada 18. oktobrī. Filma tikusi atzinīgi novērtēta, Amerikas Kinoinstitūts to nosauca par vienu no desmit gada labākajām filmām, tāpat tā ierindojās vairāku gada filmu topu desmitniekā. "12 gadi verdzībā" saņēma Zelta globusa balvu kā gada labākā drāma un BAFTA kino balvu kā labākā filma. Filma tikusi nominēta deviņām Amerikas Kinoakadēmijas balvām, tai skaitā labākās filmas, labākā režisora, labākā aktiera, labākā otrā plāna aktiera un labākās otrā plāna aktrises kategorijā, no kurām tika saņemtas trīs (labākā filma, labākā otrā plāna aktrise, labākais adaptētais scenārijs). 2023. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".