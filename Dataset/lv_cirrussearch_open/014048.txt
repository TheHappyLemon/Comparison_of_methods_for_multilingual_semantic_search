Patrīcija Lī "Petija" Smita (angļu: Patricia Lee "Patti" Smith; dzimusi 1946. gada 30. decembrī) ir amerikāņu dziedātāja, dziesmu autore, dzejniece un māksliniece. Viņa kļuva par vienu no Ņujorkas pankroka kustības ietekmīgākajām personām ar 1975. gada debijas albumu Horses. Viņa tiek saukta par "pankroka krustmāti". P. Smitas viena no plašāk pazīstamākajām dziesmām ir Because the Night, ko mūziķe sarakstīja kopā ar Brūsu Springstīnu un izdeva 1978. gadā. Singls sasniedza 13. vietu Billboard Hot 100 topā. 2007. gadā viņa tika uzņemta rokenrola slavas zālē. 2010. gada decembrī saņēma Nacionālo grāmatu balvu par viņas memuāriem Just Kids. Kopumā karjeras laikā izdevusi vienpadsmit studijas albumus, trīs labāko dziesmu izlases un 19 singlus.