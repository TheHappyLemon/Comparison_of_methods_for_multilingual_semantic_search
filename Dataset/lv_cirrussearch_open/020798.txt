Hālids Šeihs Muhameds (arābu: خالد شيخ محمد, Khālid Shaykh Muḥammad, dzimis 1964. gada 1. martā vai 1965. gada 14. novembrī) ir, iespējams, Kuveitā dzimis Pakistānas beludžu izcelsmes terorists, kuru uzskata par galveno 2001. gada 11. septembra uzbrukuma ASV organizatoru. Pašlaik atrodas cietumā ASV karabāzē Gvantanamo, kur tiek tiesāts par apsūdzībām terora aktu organizēšanā, tai skaitā civiliedzīvotāju masu slepkavībām. Viņš tika notverts Pakistānas pilsētā Rāvalpindi 2003. gada 2. martā. Studējis ASV, pēc tam atgriezies Pakistānā, kur iesaistījās teroristu organizācijās. Muhameds bija Osamas bin Ladena teroristu organizācijas Al-Qaida biedrs, viņš vadīja vairākas tās propagandas operācijas laikā no 1999. gada līdz 2001. gada beigām. Muhameds esot atzinies, ka ir piedalījies vairākos no pēdējo 20 gadu lielākajiem terora aktiem, taču tā kā ASV aģenti šo atzīšanos ir ieguvuši, spīdzinot viņu, šī atzīšanās tiek apšaubīta.