Žans Anrī Dināns (franču: Jean Henri Dunant, dzimis 1828. gada 8. maijā, miris 1910. gada 30. oktobrī) bija šveiciešu uzņēmējs un sabiedriskais darbinieks. Starptautiskā Sarkanā Krusta komitejas līdzdibinātājs, pirmais Nobela miera prēmijas laureāts (kopā ar Frederiku Pasī, 1901. gadā). 1859. gadā uz Dinānu lielu iespaidu atstāja Solferino kaujas iznākums, kuru viņš redzēja, atrodoties darījuma braucienā. Viņu šokēja tas, ka pēc kaujas ievainotos vienkārši atstāja kaujas laukā noasiņot. Atgriezies Ženēvā, Dināns publicēja grāmatu "Atmiņas par Solferino" (Un Souvenir de Solferino). Viņš uzsāka kampaņu visā Eiropā, lai principiāli mainītu attieksmi pret pretinieka karavīriem: tie pelnījuši tādu pašu apiešanos kā pašu karavīri. 1863. gadā pieci cienījami Ženēvas iedzīvotāji nodibināja komiteju, kurā Djunans kļuva par sekretāru. No tās turpmākajos gados izveidojās organizācija, kas ir pazīstama kā Starptautiskā Sarkanā Krusta komiteja (SSKK). Pamatojoties uz grāmatā paustajām idejām un Dinānam aktīvi tās atbalstot, 1864. gadā Šveices valdība sasauca starptautisku konferenci, kurā piedalījās 16 valstu delegācijas, lai izveidotu augstāka līmeņa rekomendācijas medicīnas palīdzības sniegšanai kara laukā. Puses, parakstījušas šo Pirmo Ženēvas Konvenciju, vienojās, ka slimnīcas, lauka hospitāļus, sanitāro transportu un medicīnas personālu konflikta laikā jāuzskata par neitrāliem.