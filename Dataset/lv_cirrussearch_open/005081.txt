2009.—2010. gada Losandželosas "Lakers" sezona bija 64. sezona kluba vēsturē, 62. sezona Nacionālajā basketbola asociācijā un 50. sezona Losandželosā. Losandželosas "Lakers" bija ieguvuši NBA čempionu titulu 2008.—2009. gada NBA sezonā, ko veiksmīgi aizstāvēja 2009.—2010. gada sezonā. "Lakers" iztērēja visvairāk līdzekļu spēlētāju algām, tām kopuma tika atvēlēti 112,7 ASV dolāru liela summa. Komandas galvenais treneris šajā sezonā bija Fils Džeksons, mājas spēles komanda aizvadīja Staples Center arēnā. Komandas fārmklubs šajā sezonā bija Losandželosas "D-Fenders", kas startēja NBA Attīstības līgā. Regulārajā sezonā komanda uzvarēja 57 un zaudēja 25 spēlēs, tika uzvarēts Klusā okeāna divīzijā un Rietumu konferencē. Rietumu konferencē "Lakers" sasniedza labāko spēļu attiecību jau trešo gadu pēc kārtas. Izslēgšanas spēļu pirmajā kārtā ar 4—2 tika pieveikti Oklahomasitijas "Thunder" spēlētāji. Konferences pusfinālā Jūtas "Jazz" tika uzvarēti ar 4—0, konferences finālā viņi uzvarēja Fīniksas "Suns" ar 4—2. Finālsērijā "Lakers" pretinieki bija Austrumu konferences čempioni Bostonas "Celtics". Šī bija trešā sezona pēc kārtas, kurā "Lakers" iekļūst NBA finālā. Iepriekšējo reizi abas komandas finālā tikās 2008. gadā, kad ar 4—2 uzvarēja "Celtics". "Lakers" finālsērijas laikā nokļuva zaudētāju lomā ar 2—3, taču spēja uzvarēt pēdējās divas spēles un kļūt par sešpadsmitkārtējiem NBA čempioniem. Laikā, kopš klubs bāzējas Losandželosā, tas bija 11. izcīnītais tituls. Komandas kapteinis Kobe Braiants tika atzīts par finālsērijas vērtīgāko spēlētāju.