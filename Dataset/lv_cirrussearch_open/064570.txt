Kērstija Luīze Elija (angļu: Kirstie Louise Alley; dzimusi 1951. gada 12. janvārī, mirusi 2022. gada 5. decembrī) bija amerikāņu aktrise. Vislabāk pazīstama pēc Rebekas Houvijas lomas NBC situāciju komēdijseriālā Cheers (1987—1993), par ko 1991. gadā saņēma Primetime Emmy balvu un Zelta globusa balvu. No 1997. līdz 2000. gadam viņa filmējās situāciju komēdijseriālā Veronica's Closet, par ko arī saņēma Emmy un Zelta globusa balvu nominācijas. 1980. un 1990. gados Elija piedalījās vairākās filmās, tostarp "Zvaigžņu ceļš II: Hana dusmas" (Star Trek II: The Wrath of Khan, 1982), Summer School (1987), Shoot to Kill (1988), Look Who's Talking (1989) un tās divos turpinājumos (1990—1993), Madhouse (1990), Sibling Rivalry (1990), "Nolādēto ciemats" (Village of the Damned, 1995), "Es un mana ēna" (It Takes Two, 1995), "Harija dekonstrukcija" (1997), "Bagātībā un nabadzībā" (For Richer or Poorer, 1997) un "Neiedomājami skaista" (1999). 1994. gadā viņa ieguva savu otro Primetime Emmy balvu par lomu televīzijas filmā David's Mother. 1997. gadā Elija saņēma vēl vienu Primetime Emmy balvas nomināciju par lomu drāmas kriminālseriālā The Last Don. 2005. gadā viņa atveidoja izdomātu sevis versiju Showtime seriālā Fat Actress. Vēlāk piedalījās Kirstie Alley's Big Life (2010) un kā dalībniece šova Dancing with the Stars 12. sezonā (2011—2012), kur ieņēma otro vietu. 2013. gadā Elija filmējās situāciju komēdijseriālā Kirstie. 2016. gadā filmējās kanāla Fox šausmu komēdijseriālā Scream Queens. 2018. gadā piedalījās britu realitātes šovā Celebrity Big Brother.