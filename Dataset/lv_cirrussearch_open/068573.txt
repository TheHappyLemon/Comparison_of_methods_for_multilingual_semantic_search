Šis raksts ir par ēdienu. Par citām jēdziena karijs nozīmēm skatīt nozīmju atdalīšanas lapu. Karijs ir ēdiens, kura pamatā ir ar garšvielām bagāta mērce. Ārpus Indijas subkontinenta par kariju tiek dēvēts ēdiens no Dienvidaustrumāzijas, kurā izmantots kokosriekstu piens vai garšvielu pastas, un ko parasti ēd kopā ar rīsiem. Dienvidindijā karija pagatavošanā var tikt izmantotas karija koka (Murraya koenigii) lapas. Kopumā karija sastāvdaļas un pasniegšanas veids ir atkarīgs no reģionālām kultūras tradīcijām un personīgām vēlmēm, un, piemēram, taizemiešu karija receptes ir ļoti atšķirīgas no tām, kas tiek ēstas Japānā. Karijs var saturēt zivis, vēžveidīgos, putnu vai citu veidu gaļu, ar vai bez dārzeņiem, kā arī var būt veģetāri un vegāniski kariji. Sausos (jeb biezos) karijus pagatavo ar mazu mērces daudzumu. Šķidrāki kariji satur manāmu daudzumu mērces, kuras pamatā ir buljons, kokosriekstu krēms vai kokosriekstu piens, krējums vai jogurts, vai pākšaugu biezenis, sautēts, sasmalcināts sīpols vai tomātu biezenis. Rietumu pasaulē tiek plaši tirgots karija pulveris — komerciāli sagatavots garšvielu maisījums, kas var tikt izmantots, lai pagatavotu kariju.