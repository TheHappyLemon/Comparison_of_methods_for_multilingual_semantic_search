Mālina Marīa Okermane (zviedru: Malin Maria Åkerman; dzimusi 1978. gada 12. maijā Stokholmā, Zviedrijā) ir zviedru–kanādiešu aktrise, modele un dziedātāja. Dzimusi Zviedrijas galvaspilsētā, viņa ar ģimeni pārvācās uz Kanādu, kad Mālinai Okermanei bija četri gadi. Bērnībā viņa piedalījās dažādās reklāmās. Aktrises karjeru uzsāka ar filmēšanos kanādiešu TV seriālā Earth: Final Conflict. Viena no viņas pirmajām nozīmīgajām lomām bija 2007. gada filmā "Manu murgu meitene". Vēl filmējusies filmās "27 kleitas", "Sargi" (Watchmen), "Bildinājums", "Brīvdienu terapija" un The Bang Bang Club. Par lomu filmā "Sargi" (Watchmen) aktrise saņēma Saturna balvas nomināciju kā labākā otrā plāna aktrise.