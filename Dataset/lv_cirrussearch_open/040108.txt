Kampilobaktērijas (latīņu: Campylobacter — 'izliektās baktērijas') ir gramnegatīvu baktēriju ģints. Kampilobaktērijas, apskatot mikroskopā, parasti ir komata vai s-veidā izliektas nūjiņas ar raksturīgām spirāliskām "korķuviļķim" līdzīgām kustībām. Lielākā daļa Campylobacter sugu izraisa patogēnas saslimšanas un var inficēt cilvēkus un dzīvniekus. Šīs baktērijas galvenokārt mitinās mājputnos un citos dzīvniekos, cilvēki var ar tām var inficēties, ēdot pārtikas produktus vai dzerot ūdeni, kas piesārņots ar kampilobaktērijām. Arī kontakts ar inficētiem dzīvniekiem var kalpot kā kampilobaktēriju avots. Dzīvnieki visbiežāk ar kampilobakteriozi slimo asimptomātiski, lai gan arī majdzīvniekiem kampilobaktērijas var izraisīt smagu gastrointestinālu infekciju, it īpaši jaundzīvniekiem. Vairākas kampilobaktēriju sugas var izraisīt cilvēkiem kampilobakteriozi, bet galvenokārt C. jejuni un C. coli. C. jejuni ir atzīta par galveno bakteriālo pārtikas infekciju ierosinātāju cilvēkiem attīstītajās valstīs. AIDS slimniekiem C. jejuni infekcija var izplatīties ar asinsrites palīdzību, savukārt C. lari ir periodiskas caurejas izraisītājs bērniem. C. fetus var izraisīt spontānu abortu liellopiem un aitām, kā arī var būt kā nejaušs infekcijas ierosinātājs cilvēkiem. Šīs ģints mikroorganismi var būt arī kā daļa no siekalu mikrobioma.