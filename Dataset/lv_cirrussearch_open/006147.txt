Nelle Hārpera Lī (angļu: Nelle Harper Lee, dzimusi 1926. gada 28. aprīlī, mirusi 2016. gada 19. februārī) bija amerikāņu rakstniece. Pazīstama kā 1960. gadā publicētā romāna "Kas nogalina lakstīgalu..." autore. Būtisks ir Hārperas Lī ieguldījums viņas drauga Trūmena Kapotes dokumentālā romāna "Gluži aukstasinīgi" (In Cold Blood, 1966) tapšanā, jo viņi kopā uz vietas vāca informāciju par grāmatā aprakstītajiem notikumiem. Dzimusi Alabamas mazpilsētā jurista ģimenē. Bērnībā (un arī vēlākajos gados) Hārperas tuvs draugs bija vēlākais rakstnieks Trūmens Kapote. No 1945. līdz 1949. gadam Lī studēja jurisprudenci Alabamas Universitātē. Vēlāk pārcēlās uz Ņujorku, kur ar draugu atbalstu uzrakstīja daļēji autobiogrāfisko "Kas nogalina lakstīgalu...", kas tūlīt kļuva par bestselleru un ieguva Pulicera balvu. Pēc tam jaunus daiļdarbus, izņemot dažas esejas, nav publicējusi.