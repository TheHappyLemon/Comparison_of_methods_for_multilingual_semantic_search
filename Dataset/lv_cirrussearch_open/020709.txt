ER1 (Elektrovilciens Rīgas, 1. tips; krievu: ЭР1) ir līdzstrāvas elektrovilciens, kuru ražoja Rīgas vagonbūves rūpnīcā no 1957. līdz 1962. gadam. To izmantoja PSRS piepilsētas dzelzceļa līnijās, galvenokārt Maskavas un Ļeņingradas mezglos. 1957. gadā Rīgas vagonbūves rūpnīca, sadarbojoties ar Rīgas elektromašīnbūves rūpnīcu un Maskavas rūpnīcu "Dinamo", uzsāka elektrovilciena ER1 izveidi. Pirmais vilciens ER1-01 "Komsomoļskijs" (Комсомольский) nonāca Maskavas depo ekspluatācijā 1958. gadā un apkalpoja reisu Maskava—Kļina. 1967. gadā šo sastāvu nodeva Ļeņingradas depo, kur tas kalpoja līdz pat 1992. gadam.