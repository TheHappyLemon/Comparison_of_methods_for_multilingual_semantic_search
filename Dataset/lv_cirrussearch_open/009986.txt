Divarpus vīri (angļu: Two and a Half Men), arī "Divarpus vīru", ir ASV komēdijseriāls. CBS televīzijas kanāls to pārraidīja no 2003. gada 22. septembra līdz 2015. gada 19. februārim. Kopumā iznāca 12 sezonas (262 sērijas). Latvijā seriālu pārraidījuši televīzijas kanāli LNT, Kanāls 2, TV6 un TV3. Seriāls ir par diviem brāļiem — Čārliju un Alanu —, kas kopīgiem spēkiem audzina Alana dēlu Džeiku. Alans ir šķīries no sievas un pārcēlies dzīvot pie Čārlija, kas rada daudz komisku situāciju. 2011. gada 7. martā Čārliju Šīnu atlaida no komēdijseriāla, pārtraucot arī paša seriāla filmēšanu. Vēlāk paziņoja par seriāla veidošanas atsākšanu bez Čārlija Šīna, viņa vietā izveidots jauns tēls, kuru atveidoja Eštons Kučers. 2013. gadā no seriāla aizgāja arī Engusa Džonsa atveidotais Džeiks.