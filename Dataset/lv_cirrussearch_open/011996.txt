Mežonīgie rietumi (angļu: Wild West) ir sarunvalodas nosaukums mūsdienu Amerikas Savienoto Valstu teritorijai, kas 19. gadsimta otrajā pusē vēl nebija iekļauta ASV sastāvā. Paplašinoties ASV teritorijai un urbanizācijas līmenim, mežonīgo rietumu teritorijas samazinājās līdz 1890. gadā pazuda pilnībā. Daudzi cilvēki pameta aizvien vairāk apdzīvoto ASV austrumu daļu un devās uz mežonīgajiem rietumiem. Lielākā daļa no viņiem bija imigranti no Eiropas. Pārcelšanās iemesli bija dažādi. Daudziem dzīvošana austrumu štatos bija par dārgu, bet rietumos bija neapdzīvotas teritorijas, kurās varēja kļūt par lauksaimnieku. Citi cerēja ātri kļūt bagāti, atrodot zeltu. Pēc tam, kad 1848. gadā Kalifornijā tika atrasts zelts, sākās tā sauktais Zelta drudzis, kas tikai pastiprināja ceļotāju plūsmu. Dažiem neapdzīvotās teritorijas rietumos bija ideālas, lai varētu netraucēti dzīvot pēc saviem reliģiskajiem vai citiem uzskatiem, piemēram, mormoņi pārcēlās uz Jūtas štatu. Jau 19. gadsimtā mežonīgie rietumi tika romantizēti. Tipiski sižeti stāstos un filmās par mežonīgajiem rietumiem ir sadursmes ar indiāņiem, kovboju piedzīvojumi, bizonu medības, zelta meklētāju plāni, šerifu un bandītu divkaujas. Mežonīgie rietumi tiek attēloti vesternu filmās.