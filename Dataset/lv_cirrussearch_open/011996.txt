Titāni (grieķu: Τιτᾶνες, Titãnes) sengrieķu mitoloģijā ir spēcīga dievību rase, kas bija Gajas un Urāna pēcnācēji un valdīja tā saucamajā Zelta laikmetā. Pirmo paaudzi veido 12 titāni: Okeāns, Hiperīons, Kojs, Krons, Krijs, Japets, Mnēmosine, Tētija, Teija, Fēbe, Reja un Temīda. Otro titānu paaudzi veido Hiperīona bērni Eoss, Hēlijs un Selēna, Koja meitas Leto un Astērija, Japeta dēli Atlants, Prometejs, Epimētejs un Menētijs, Okeāna meita Metīda un Krija dēli Astrejs, Pallants un Perss. Titāni Krons un Reja ir vecāki sešiem Olimpa dieviem: Zevam, Poseidonam, Aīdam, Hestijai, Dēmetrai un Hērai.