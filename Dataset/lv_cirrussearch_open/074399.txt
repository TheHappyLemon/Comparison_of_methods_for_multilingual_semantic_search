Viljams Heršels (angļu: William Herschel; dzimis 1738. gada 15. novembrī, miris 1822. gada 25. augustā) bija Vācijā dzimis britu astronoms un komponists, kurš kļuva slavens ar to, ka 1781. gada 13. martā atklāja planētu Urāns. Viņš atklāja arī infrasarkano starojumu un veica citus atklājumus astronomijā. Laika posmā no 1785. līdz 1789. gadam Viljams Heršels izgatavoja "40 pēdu teleskopu", kurš nākamos 50 gadus bija lielākais teleskops visā pasaulē. Pēc Heršela nāves viņa darbu turpināja dēls Džons Heršels.