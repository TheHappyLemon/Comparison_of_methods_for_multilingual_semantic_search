Ipsilon Networks Inc. bija ASV uzņēmums, kurš nodarbojās ar ātrdarbīgu datortīklu iekārtu izstrādi. Dibināts 1994. gadā. Kopš 1997. gada Somijas uzņēmuma Nokia sastāvā. Ipsilon Networks 1996. gadā izlaida tīkla komutatoru IP Switch ATM 1600, kas izmantoja esošo ATM aparatūru kopā ar pašu izstrādātu IP komutācijas protokolu IFMP (Ipsilon Flow Management Protocol). Tas ļāva nosūtīt miljoniem pakešu sekundē salīdzinājumā ar esošajām tehnoloģijām, ar kurām varēja nosūtīt tikai simtiem līdz tūkstošiem pakešu sekundē. Diemžēl Ipsilon Networks neizdevās plaši ieviest savu tehnoloģiju, jo Cisco, kuram bija noteicošā loma datortīklu jomā, nomāca tirgu ar savām tehnoloģijām Tag Switching un MPLS, kuru atbalstīja IETF. MPLS izmantoja idejas no Ipsilon Networks tehnoloģijām. Bez tam uzņēmums bija izstrādājis protokolu GSMP, kas kontrolēja ATM komutatorus. 1997. gadā izlaists komutators FAS1200. Uzņēmums uz FreeBSD bāzes izveidoja operētājsistēmu IPSO, kuru izmantoja datortīklu drošības iekārtās. Ipsilon Networks nesasniedza plānoto tirgus apjomu. 1997. gada 9. decembrī to par aptuveni 120 miljoniem ASV dolāru nopirka Somijas uzņēmums Nokia un tika integrēts Nokia Telecommunications sastāvā. Nokia turpināja IPSO attīstīšanu, līdz 2009. gadā to pārdeva uzņēmumam Check Point.