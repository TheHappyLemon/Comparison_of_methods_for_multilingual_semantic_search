Kārlis Knutsons (zviedru: Karl Knutsson, arī Kārlis VIII (zviedru: Karl VIII); dzimis 1409. gada 5. oktobrī, miris 1470. gada 14. maijā) bija Bondu dinastijas Zviedrijas karalis no 1448. līdz 1457. gadam, no 1464. līdz 1465. gadam un no 1467. gada līdz savai nāvei 1470. gadā. Bija arī Norvēģijas karalis no 1449. gada līdz 1450. gadam kā Kārlis I (norvēģu: Karl I). Dzimis rikrāta locekļa ģimenē. Pēc Engelbrekta Engelbrektsona sacelšanās pret Pomerānijas Ērika valdīšanu 1438. gadā kļuva par reģentu un partijas, kas noskaņota pret Kalmāras ūniju, līderi. Pēc Pomerānijas Ērika padzīšanas par karali tika ievēlēts Bavārijas Kristofers, bet Kārlis no 1442. gada kļuva par militāro gubernatoru Viborgā, kur realizēja no karaļa Kristofera neatkarīgu politiku. Pēc Kristofera nāves 1448. gadā tika ievēlēts par Zviedrijas karali. Valdīšanas laikā karoja ar Dāniju. Divreiz tika padzīts no troņa, tomēr atgriezās pie varas.