Niko Valters (vācu: Nico Walther; dzimis 1990. gada 7. jūnijā Freitālē, Vācijā) ir bijušais vācu bobsleja pilots, kā arī kamaniņu braucējs. Viņš ir četrkārtējs pasaules junioru čempions kamaniņu braukšanā, 2009. un 2010. gadā izcīnot zelta medaļas gan divnieku, gan komandu sacensībās. 2010./11. gada sezonā piedalījās Pasaules kausa posmā Kēnigszē, kur divniekā kopā ar Niko Grūnekeru izcīnīja 16. vietu. 2011. gadā Valters pievērsās bobslejam. 2013. gada janvārī debitēja Eiropas kausā. 2013./14. gada sezonā izcīnīja uzvaru Eiropas kausa kopvērtējumā gan divniekos, gan četrniekos. 2014. gada janvārī divniekā ar Tīno Paški kļuva par pasaules junioru čempionu. 2014. gada 12. decembrī Leikplesidas trasē debitēja pasaules kausā, izcīnot 11. vietu divniekā ar stūmēju Marko Hūbenbekeru. Pirmo medaļu pasaules kausā izcīnīja Altenbergas trasē 2015. gada 10. janvārī divnieku sacensībās. Dienu vēlāk tajā pašā trasē četrnieku sacensībās izcīnīja savu pirmo uzvaru pasaules kausā četrnieku sacensībās. Pēc 2020. gada pasaules čempionāta, kur viņš izcīnīja bronzas medaļu četrnieku sacensībās, 29 gadu vecumā paziņoja par karjeras beigām, pamatojot to ar bailēm no braukšanas un ātruma, kas radušās pēc kritiena treniņos sezonas sākumā, kurā viņš guva muguras savainojumu. Piedalījies piecos pasaules čempionātos, izcīnot piecas medaļas (sudrabu 2015. gada četrnieku sacensībās un 2017. gada komandu sacensībās, bronzu 2017. gada četrnieku sacensībās, 2019. gada divnieku sacensībās, bronzu 2020. gada četrnieku sacensībās). Piedalījies 2018. gada ziemas olimpiskajās spēlēs, kur divnieku sacensībās palika 4. vietā, bet četrnieku sacensībās izcīnīja sudraba medaļu, dalot to ar Vonu Jundžonu.