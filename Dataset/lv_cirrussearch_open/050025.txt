"Kad viņa mani atrada" (angļu: Then She Found Me) ir 2007. gada ASV drāma, kuras pamatā ir Elinoras Lipmanas tāda paša nosaukuma romāns. Filmas režisore, kā arī viena no producentiem, scenārija autoriem un galveno lomu atveidotājiem ir Helēna Hanta. Citas lomas filmā atveido Kolins Fērts, Metjū Broderiks un Beta Midlere. Filmas pirmizrāde notika 2007. gada 7. septembrī Toronto filmu festivālā. Eiprila Epnere ir 39 gadus veca pamatskolas skolotāja, kuras dzīvē sākas dažādu nekontrolējamu notikumu virkne. Eiprilas vīrs Bens pēkšņi viņu pamet, nākamajā dienā nomirst Eiprilas pamāte, bet drīz vien pēc tam ar Eiprilu sazinās viņas bioloģiskā māte Bernisa.