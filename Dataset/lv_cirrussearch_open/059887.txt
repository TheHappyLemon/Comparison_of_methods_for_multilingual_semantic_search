Enmeļena (krievu: Энмелен, čukču: Энмыԓьын — ‘klinšainais’, unazigmita: Ынмилын) ir nacionālais čukču ciems Krievijas ziemeļaustrumos, administratīvi ietilpst Čukotkas autonomā apvidū Provideņijas rajonā. Izvietojies Beringa jūras krastā Beringa ragā Čukču pussalas dienvidos 140 km no rajona centra Provideņijas. Ciemā ir pamatskola, bērnudārzs, kultūras centrs, feldšeru punkts, bibliotēka, pasts, pirts, veikals, maizes ceptuve, enerģiju un siltumu nodrošina vietājā energocentrāle. Iedzīvotāju galvenā nodarbošanās ir zveja un jūras dzīvnieku medības (vaļi, valzirgi, roņi). Ciema ziemeļaustrumos atrodas arheoloģijas piemineklis — seno eskimosu puspazemes mitekļi, kas datēts ar mūsu ēras 1. gadu tūkstoti.