Balandas (latīņu: Chenopodium) ir daudzgadīgu vai viengadīgu augu ģints, kuras sugas sastopamas gandrīz visā pasaulē. Pēc APG II sistēmas balandas ir klasificētas amarantu dzimtā (Amaranthaceae), taču pēc dažām taksonomiskām sistēmām balandas tiek klasificētas atsevišķā dzimtā — balandu dzimtā (Chenopodiaceae). Ģintī ir klasificētas vairāk nekā 130 sugas. Tajā ietilpst vairāki nozīmīgi kultūraugi, tostarp kvinoja (Chenopodium quinua), baltā balanda (Chenopodium album) un Chenopodium pallidicaule.