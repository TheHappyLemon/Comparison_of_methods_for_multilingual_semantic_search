Džūlija Frānsisa Kristija (angļu: Julie Frances Christie; dzimusi 1940. gada 14. aprīlī) ir britu aktrise. Uzskatīta par vienu no 60. gadu ikonām, Kristija ir saņēmusi vairākas balvas, tai skaitā Amerikas Kinoakadēmijas balvu, Zelta globusa balvu, BAFTA kino balvu un Ekrāna aktieru ģildes balvu. Kristija ir piedalījusies sešās filmās, kuras Britu kinoinstitūts iekļāva savā 20. gadsimta 100 labāku britu filmu sarakstā. 1997. gadā saņēmusi arī BAFTA Fellowship balvu. Kristijas pirmā nozīmīgā kinoloma bija filmā Billy Liar (1963), par ko viņa saņēma savu pirmo BAFTA kino balvas nomināciju. 1965. gadā attēlojusi modeli Džona Šlesindžera romantiskajā drāmā "Dārgā" (Darling), par ko viņa saņēma Amerikas Kinoakadēmijas balvu kategorijā "Labākā aktrise galvenajā lomā", kā arī BAFTA balvu. Tajā pašā gadā attēlojusi galveno lomu arī Deivida Līna episkajā drāmā "Doktors Živago" (1965). Turpmākajos gados piedalījusies Fransuā Trifo distopiskajā drāmā "451 grāds pēc Fārenheita" (Fahrenheit 451, 1966), Šlēzingera drāmā "Tālu no trokšņainā pūļa" (Far from the Madding Crowd, 1967), Ričarda Lestera drāmā Petulia (1968) un Džozefa Louzija romantiskajā drāmā The Go-Between (1971). Par lomu Roberta Oltmena filmā McCabe & Mrs. Miller (1971), Kristija otro reizi tika nominēta Oskara balvai. Vēlāk attēlojusi lomas Nikolasa Rouga trillerī Don't Look Now (1973), Hela Ešbija komēdijdrāmā Shampoo (1975) un Vorena Bītija Heaven Can Wait (1978). Attēlojusi arī nelielas lomas filmās "Troja" (2004) un "Harijs Poters un Azkabanas gūsteknis" (2004). Vēl divas Kinoakadēmijas balvas nominācijas saņēmusi par dalību neatkarīgajās filmās Afterglow (1997) un Away from Her (2006).