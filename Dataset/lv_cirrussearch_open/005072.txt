Crypto.com Arena (līdz 2021. gadam Staples Center) ir daudzfunkcionāla sporta arēna Losandželosas centrā, Kalifornijā, ASV. Arēna tika atklāta 1999. gada 17. oktobrī. Arēnas īpašnieki ir L.A. Arena Company un Anschutz Entertainment Group. Šeit savas mājas spēles aizvada NBA komandas Losandželosas "Lakers" un Losandželosas "Clippers", NHL komanda Losandželosas "Kings" un WNBA komanda Losandželosas "Sparks". Arēnā tiek organizēti vairāk nekā 250 pasākumi katru gadu. Sporta spēlēm arēnas ietilpība ir līdz aptuveni 19 000 sēdvietām, taču mūzikas pasākumiem ietilpība ir lielāka.