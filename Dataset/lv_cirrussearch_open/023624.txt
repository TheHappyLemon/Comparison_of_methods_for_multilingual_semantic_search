"Bada spēles" ir zinātniskās fantastikas piedzīvojumu filmu sērija. Filmu sižets veidots pēc Sūzenas Kolinsas grāmatu sērijas ar tādu pašu nosaukumu. Galvenās lomas pirmajās četrās filmās attēlo Dženifere Lorensa, Džošs Hatčersons un Liams Hemsvorts, piektajā filmā — Toms Blaits un Reičela Zeglere. Pirmo filmu režisēja Gērijs Ross, savukārt pārējās — Frānsiss Lorenss. Pirmā filma "Bada spēles" iznāca 2012. gadā, otrā filma "Bada spēles: Spēle ar uguni" — 2013. gadā. Trešā grāmata ekranizācijai sadalīta divās daļās: pirmā daļa "Bada spēles: Zobgaļsīlis. 1. daļa" iznāca 2014. gadā un otrā daļa "Bada spēles: Zobgaļsīlis. 2. daļa" iznāca 2015. gadā. Piektā filma "Bada spēles: Balāde par dziedātājputniem un čūskām", kuras darbība norisinās 64 gadus pirms pirmās filmas notikumiem, iznāca 2023. gada novembrī.