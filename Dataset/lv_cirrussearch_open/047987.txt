Ziemeļegejas perifērija (gr. Περιφέρεια Βορείου Αιγαίου) ir otrā līmeņa administratīvi teritoriālā vienība (perifērija) Grieķijas austrumu daļā, kurā ietilpst Egejas jūras ziemeļu salas. Izņēmums ir Tasas un Samotrākes salas, kas ietilpst Austrummaķedonijas un Trāķijas perifērijā, kā arī Imrozas (Gekčeadas) un Tenedas (Bozdžadas) salas, kas pieder Turcijai. Ziemeļegejas perifērija tika izveidota 1987. gada administratīvās reformas ietvaros. Ar "Kallikratis" programmas apstiprināšanu 2010. gadā tika definētas un paplašinātas administratīvās pilnvaras. Kopā ar Dienvidegejas perifēriju to pārrauga Egejas decentralizētā pārvalde, kas atrodas Pirejā. Bet Ziemeļegejas perifērijas administratīvais centrs atrodas Mitilini pilsētā, Lesbas salā. Līdz 2010. gada reformai perifēriju veidoja trīs prefektūras (Sama, Hija un Lesba). Tagad tā ir sadalīta piecās reģionālajās vienībās: Lesba, Hija, Ikarija, Lemna un Sama. Reģiona gubernators (periferiarhs) ir Kristiāna Kalogiru (Jaunā Demokrātija), kura 2014. gada 2. oktobrī pēc vietējām vēlēšanām nomainīja Nasosu Gjakali.