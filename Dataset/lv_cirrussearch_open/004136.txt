Džons R. "Džonijs" Kešs (angļu: John R. "Johnny" Cash; dzimis 1932. gada 26. februārī Kingslenā, Ārkanzasas štatā, ASV, miris 2003. gada 12. septembrī Našvilā, Tenesī štatā, ASV) bija amerikāņu dziedātājs, dziesmu autors, mūziķis un aktieris. Viņš tiek uzskatīts par vienu no ietekmīgākajiem 20. gadsimta mūziķiem. Lai arī viņš pārsvarā bija kantri mūziķis, vairākas viņa dziesmas ir roka balādes. Savas karjeras otrajā pusē viņš iedziedāja vairāku mākslinieku, tai skaitā industriālā roka grupas Nine Inch Nails un sintpopa grupas Depeche Mode, dziesmu kaverversijas. Viņa pazīstamākās dziesmas ir "I Walk the Line", "Folsom Prison Blues", "Ring of Fire", "Get Rhythm" un "Man in Black". Ir izdevis 55 studijas albumus un 154 singlus.