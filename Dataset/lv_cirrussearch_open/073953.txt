"Pa asmeni skrejošais" (angļu: Blade Runner) ir 1982. gada ASV zinātniskās fantastikas filma, kuru veidojis Ridlijs Skots. Filmas scenārijs, kuru uzrakstīja Hemptons Fenčers un Deivids Pīplzs, ir balstīts uz Filipa K. Dika romānu Do Androids Dream of Electric Sheep?. Galvenās lomas atveido Harisons Fords, Ritgers Hauers, Šona Janga, Edvards Džeimss Olmoss, M. Emets Volšs un Derila Hanna. Kaut arī sākotnēji filma ieguva pretrunīgu kritiķu novērtējumu, ar laiku tā ieguva augstu novērtējumu un kulta filmas statusu. 2004. gada aptaujā filma ieguva pirmo vietu zinātnieku iecienītāko zinātniskās fantastikas filmu sarakstā.