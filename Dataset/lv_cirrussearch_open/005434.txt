Nacionālās basketbola asociācijas 1997.—1998. gada sezona bija 52. NBA sezona. Šajā sezonā piedalījās 29 komandas (27 no ASV un 2 no Kanādas). Par NBA čempioniem kļuva Čikāgas "Bulls" spēlētāji, kas sešu spēļu finālsērijā pieveica Jūtas "Jazz" ar 4—2. Šis "Bulls" bija trešais tituls pēc kārtas un 6. pēdējo astoņu sezonu laikā. Finālsērijas trešajā spēlē tika uzstādīti divi rekordi: lielākā uzvara (42 punktu starpība) un vismazāk gūtie punkti (54 punkti) finālsērijas spēlē. Čikāgas klubs šajā spēlē uzvarēja ar 96-54. Finālsērija ilga no 3. jūnija līdz 14. jūnijam. Par regulārās sezonas un finālsērijas vērtīgāko spēlētāju tika atzīts Čikāgas "Bulls" spēlētājs Maikls Džordans, kurš bija arī sezonas rezultatīvākais spēlētājs. 1997. gada NBA drafts notika 1997. gada 25. jūnijā, tajā Sanantonio "Spurs" ar pirmo numuru izvēlējās Timu Dankanu. 48. NBA Visu zvaigžņu spēle notika Madison Square Garden arēnā Ņujorkā. Tajā Austrumu komanda uzvarēja Rietumus ar 135—114. Par spēles vērtīgāko spēlētāju tika atzīts Maikls Džordans ("Bulls"). Pēc šīs sezonas "Bulls" spēlētājs Maikls Džordans otrreiz paziņoja par karjeras beigām, viņš 2001. gadā atgriezās Vašingtonas "Wizards" sastāvā. Sezonas laikā Vašingtonas "Bullets" tika pārsaukts par Vašingtonas "Wizards".