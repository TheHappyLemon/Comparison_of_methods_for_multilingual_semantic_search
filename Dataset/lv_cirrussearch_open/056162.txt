Matsalu līcis (igauņu: Matsalu laht) ir sekls Baltijas jūras līcis Igaunijas rietumos ar aptuveni 21 kilometru garu krasta līniju. Līča krasti lēzeni, tajā ietek Kazari upe. Upes lejtece kanalizēta cauri Matsalu līcim piegulošajiem plašajiem niedrājiem, taču pats savienojums ar līci aizaudzis un ūdens transportam nav pārvarams. Tā kā līcis ir ievērojama migrējošo putnu uzturēšanās vieta, ap līci izveidots Matsalu nacionālais parks. Matsalu līcis ir Eiropas nozīmes putniem nozīmīga vieta, kur migrācijas laikā koncentrējas liels daudzums ūdensputnu. Līcis atrodas uz viena no aktīvākajiem putnu migrācijas ceļiem. Nacionālais parks izveidots 1957. gadā uz ornitoloģiskā lieguma bāzes kā Matsalu dabas rezervāts. 2004. gadā dabas rezervāts pārveidots par nacionālo parku.