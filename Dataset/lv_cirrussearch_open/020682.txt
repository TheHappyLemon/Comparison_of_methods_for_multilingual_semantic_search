Sīla salas (angļu: Seal Islands) vai Fokas salas (spāņu: Islas Foca, Farallones Focas — ‘Kotiku salas’) ir nelielu klinšainu saliņu grupa Dienvidšetlendas salu arhipelāgā Antarktikā. Izvietojusies arhipelāga ziemeļaustrumos Piloto Pardo salu grupā ziemeļos no Elefantas salas, no kuras to atdala ap 7 km platais Sīlersa šaurums. Salas 1820. gada 13. februārī atklāja Edvarda Brensfīlda ekspedīcija, kas to nodēvēja par Kotiku salām pēc tur mītošajiem daudzskaitlīgajiem kotikiem, kuru kolonija gan dažos turpmākajos gados tika pilnībā iznīcināta un atjaunojās tikai 1950. gados. No 1986. gada līdz 1996. gadam salās darbojās ASV Nacionālās Okeānu un atmosfēras administrācijas Antarktikas Jūras resursu pētījumu programmas lauka nometne, kas pētīja krilu un to patērējošos plēsoņas. 1991. gadā salām tika piešķirts īpaši aizsargājamas teritorijas statuss. 2011. gadā Sīla salas iekļautas putniem nozīmīgo vietu sarakstā.