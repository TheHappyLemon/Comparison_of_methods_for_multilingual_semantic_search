Arābu valstu līga (arābu: جامعة الدول العربية) jeb arī Arābu līga (arābu: الجامعة العربية‎) ir reģionāla neatkarīgu arābu valstu organizācija, kurā darbojas divdesmit divas valstis un četras novērotājvalstis. Organizācija dibināta 1945. gada 22. martā Arābu valstu konferencē Kairā, kur tā bāzējas arī šodien. Starp tās dibinātājām bija Ēģipte, Irāka, Jordānija, Lībija, Saūda Arābija un Sīrija. Tā aptver vairāk kā 14 miljonus kvadrātkilometrus un divus kontinentus (Āfrika un Āzija). Pēc 2022. gada datiem šīs organizācijas valstīs dzīvo apmēram 462 940 089 iedzīvotāju. Organizācija sadarbojas ar Eiropas Padomi, Āfrikas savienību un citām starptautiskām organizācijām. Kopš 2008. gada šajā organizācijā darbojas arī Latvijas pārstāvis Organizācijas mērķis ir apvienot Tuvo Austrumu un Ziemeļāfrikas arābu valstis. Arābu valstu līgas pakts jeb statūti pēc formas ir starptautisks līgums, kas paredz šādus mērķus: ciešas sadarbības izveidošana starp dalībvalstīm, kopīgas politiskās līnijas izstrādāšana ārpolitikā, dalībvalstu suverenitātes un neatkarības aizsardzība. Par vienu no svarīgākajiem savas pastāvēšanas uzdevumiem uzskata arābu valstu vienotības nostiprināšanu un piedalīšanos Tuvo Austrumu konfliktu novēršanu. Organizācija pievērš lielu uzmanību sadarbībai starp dalībvalstīm ekonomikas, finanšu un kultūras jomā, kā arī pilsonības un vīzu jautājumos. Arābu valstu līgas galvenais vadības orgāns ir padome, kuras sastāvā ir visu dalībvalstu locekļi. Katrai no tām ir viena balss. Padomes sesijas notiek divreiz gadā. Sesiju starplaikā Arābu valstu līgas darbu veic ģenerālsekretariāts.