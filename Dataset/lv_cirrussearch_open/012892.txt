Epidēmija (no grieķu: επιδημία (epidēmía), kas savukārt no ἐπί (epi) — 'starp' un δῆμος (demos) — 'tauta') ir masveida saslimšana ar kādu slimību noteiktā laika posmā un vietā. Epidēmiju plašā mērogā vai pat pa visu pasauli sauc par pandēmiju. Epidēmijas parasti izraisa kāda infekcijas slimība: mēris, gripa, tuberkuloze un citas. Slimību, kas sastopama tikai kādā noteiktā ģeogrāfiskajā apgabalā, sauc par endēmiju. Zinātni, kas pēta epidēmiju rašanos, izplatīšanos un veidus, kā tās apkarot, sauc par epidemioloģiju. Visnāvējošākā epidēmija (pandēmija) pēc mirušo skaita bija mēra epidēmija Eiropā un Āzijā (tā sauktā Melnā nāve) 14. gadsimta vidū (1338—1351), kopējais mirušo skaits bija vismaz 75 miljoni. Otra nāvējošākā bija Spāņu gripas pandēmija, kas laika posmā no 1918. līdz 1920. gadam paņēma vismaz 50 miljonus cilvēku dzīvību. Trešajā vietā tiek ierindota HIV/AIDS epidēmija, kas turpinās kopš 1981. gada un ir paņēmusi vismaz 25 miljonus dzīvību.