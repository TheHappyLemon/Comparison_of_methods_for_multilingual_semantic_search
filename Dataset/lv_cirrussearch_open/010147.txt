Svens Tumba (zviedru: Sven Tumba; dzimis Svens Olofs Gunnars Johansons (Sven Olof Gunnar Johansson), 1931. gada 28. augusts — 2011. gada 1. oktobris) bija zviedru hokejists, tāpat Zviedriju pārstāvēja arī futbolā un golfā. Karjeras laikā astoņas reizes kļuva par Zviedrijas čempionu Djurgårdens IF kluba sastāvā. Viņš kļuva par pirmo hokejistu no Eiropas, kas ticis uzaicināts uz NHL treniņnometni, viņu 1957. gadā uzaicināja Bostonas "Bruins", taču zviedrs nevienu spēli NHL neaizvadīja. Zviedrijas izlases sastāvā izcīnījis sudraba (1964. gadā Insbrukā) un bronzas medaļu (1952. gadā Oslo) Olimpiskajās spēlēs. Ar panākumiem startējis arī Pasaules čempionātos — trīs zelti, viens sudrabs un trīs bronzas. Viņš ir Zviedrijas izlases visu laiku rezultatīvākais spēlētājs — 245 spēlēs guvis 186 vārtus. 1999. gadā S. Tumba tika atzīts par visu laiku izcilāko zviedru hokejistu. 1997. gadā viņš tika uzņemts IIHF slavas zālē. Pēc hokejista karjeras beigām nopietni pievērsies golfera karjerai. Tāpat Djurgårdens IF futbola kluba sastāvā kļuva par Zviedrijas čempionu futbolā. Vienu spēli aizvadījis Zviedrijas futbola izlases sastāvā. Miris 2011. gada 1. oktobrī.