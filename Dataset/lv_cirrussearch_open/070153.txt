Bohēmijas gandrene (Geranium bohemicum) ir gandreņu suga. Tā ir sastopama Eiropā, kur nodalāmi divi izplatības reģioni: Skandināvijas — Baltijas un centrālās un austrumu Eiropas reģioni. Suga visbiežāk sastopama Zviedrijā, Latvijā ļoti reti. Tā ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 2. kategorijā. Salīdzinājumā ar citām Latvijā sastopamajām gandrenēm diezgan viegli atšķirama pēc nepatīkamās smakas un lipīgā stublāja. Raksturīga ziedu zili violetā krāsa ar tumšāku, zaraini starveida dzīslojumu vainaglapu iekšpusē. Bohēmijas gandrene ekoloģiski ir ļoti īpatnēja. Sēklu dīgšanu stimulē uzkarsēšana; tipiskas augšanas vietas ir meža degumos, kur atsevišķi eksemplāri sastopami otrajā vai trešajā gadā pēc meža ugunsgrēka. Atrodama arī mežu ceļmalās un mežmalās skrajās vietās, kur notikusi augsnes nostumšana vai uzirdināšana.