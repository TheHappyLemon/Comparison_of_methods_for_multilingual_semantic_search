Daiļlēkšana ir sporta veids, kurā sportisti lec ūdenī no tramplīna vai torņa, dažreiz izpildījuma laikā izpildot akrobātikas elementus. Bieži starptautiskās sacensībās (piemēram, Pasaules čempionātos) daiļlēkšanas sacensības notiek kopā ar citiem ūdenssporta veidiem. Sacensībās piedalās gan vīrieši, gan sievietes. Latvijā pirmoreiz daiļlēkšanas sacensības notika 1921. gadā. Daiļlēkšana kopš 1904. gada ir arī iekļauta Olimpiskajās spēlēs. Olimpiskajās spēlēs medaļas tiek sadalītas četrās disciplīnās — 3 metru tramplīna sinhronajos lēcienos, 10 metru torņa sinhronajos lēcienos, 3 metru tramplīnlēcienos un 10 metru torņa lēcienos. Vissekmīgāk šīs sacensības aizvadījuši ASV un Ķīnas pārstāvji. Šo sporta veidu starptautiski pārvalda Starptautiskā peldēšanas federācija (International Swimming Federation, FINA).