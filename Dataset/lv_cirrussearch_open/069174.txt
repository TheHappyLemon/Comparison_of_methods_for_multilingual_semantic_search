Latīņamerikāņi (spāņu: Latinoamericanos, portugāļu: Latino-americanos) ir Latīņamerikas valstu pilsoņi un cilvēki, kas cēlušies no Latīņamerikas vai saista sevi ar tās kultūru. Latīņamerikas valstu iedzīvotāji ir etniski un rasu ziņā daudzveidīgi: daudzās Latīņamerikas valstīs dominē jauktas pirmiedzīvotāju un eiropiešu izcelsmes cilvēki jeb metisi, citās valstīs pirmiedzīvotāji veido vairākumu, dažās valstīs pārsvarā dzīvo eiropiešu izcelsmes iedzīvotāji, bet daudzviet — galvenokārt mulati. Lielākā daļa latīņamerikāņu ticīgo ir katoļi. Neliela daļa ir protestanti. Kopējais Latīņamerikas iedzīvotāju skaits ir aptuveni 600 miljoni. Lielākās latīņamerikāņu nācijas ir brazīlieši (ap 190 miljoniem; 2008), meksikāņi (ap 150 miljoniem; 2008), kolumbieši (45 miljoni) un argentīnieši (40 miljoni). Latīņamerikāņi un viņu pēcnācēji dzīvo gandrīz visā pasaulē, īpaši blīvi apdzīvotās pilsētās. Latīņamerikāņi visbiežāk pārceļas uz ASV, Spāniju, Franciju, Kanādu un Itāliju. Ievērojams skaits latīņamerikāņu — 45 miljoni — dzīvo ASV, kur tie veido vairāk nekā 15 % no valsts iedzīvotājiem (2007).