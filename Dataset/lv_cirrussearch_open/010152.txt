Džons Viljamss (angļu: John Towner Williams; dzimis 1932. gada 8. februārī) ir amerikāņu komponists, pianists un diriģents. Gandrīz sešas dekādes ilgajā karjerā viņš ir sarakstījis mūziku tādām filmām kā "Zvaigžņu kari" (filmu sērijai), "Žokļi", "Supermens", "Indiana Džonss" (filmu sērijai), "Citplanētietis", "Kapteinis Āķis", "Juras laikmeta parks", "Šindlera saraksts", "Viens pats mājās" un pirmajām trim "Harija Potera" filmām. Tāpat viņam ir izveidojusies laba sadarbība ar Stīvenu Spīlbergu, viņš ir sarakstījis mūziku gandrīz visām viņa filmām. Vēl Dž. Viljamss ir sarakstījis galveno motīvu četrām olimpiskajām spēlēm, NBC Sunday Night Football raidījumam. Dž. Viljamss ir ieguvis piecas Amerikas Kinoakadēmijas balvas par labāko oriģinālmūziku, četras Zelta globusa balvas, septiņas BAFTA kino balvas un 22 Grammy balvas. Ar 50 nominācijām Amerikas Kinoakadēmijas balvai viņš ir otrā visvairāk nominētā persona.