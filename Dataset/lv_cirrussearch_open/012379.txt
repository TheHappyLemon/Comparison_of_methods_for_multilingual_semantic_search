Lugāno (itāļu: Lugano) ir pilsēta Šveicē, itāļvalodīgajā Tičīno kantonā. 2010. gada decembrī pilsētā dzīvoja 54,7 tūkstoši iedzīvotāju, tādējādi tā ir lielākā itāļvalodīgā pilsēta ārpus Itālijas un 9. lielākā pilsēta Šveicē pēc iedzīvotāju skaita. Vairāki sportisti, slavenības, izklaides nozares pārstāvji Lugāno ir nosaukuši par "Šveices Montekarlo". Tā atrodas Lugāno ezera krastā. Pirmie rakstiskie dokumenti, kuros minēta pilsēta "Lugāno", ir datējami ar 724. gadu, taču to īstums tiek apstrīdēts. Laika gaitā pilsētai ir bijuši dažādi nosaukumi, taču pašreizējo nosaukumu tā ieguva 1189. gadā. 1956. gadā pilsētā notika pirmais Eirovīzijas dziesmu konkurss.