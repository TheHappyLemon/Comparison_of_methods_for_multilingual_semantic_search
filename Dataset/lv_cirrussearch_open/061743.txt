Sers Maikls Džons Gembons (angļu: Sir Michael John Gambon, dzimis 1940. gada 19. oktobrī; miris 2023. gada 27. septembrī) bija īru-angļu aktieris. Pazīstams ar savu aktierspēli gan uz skatuves, gan ekrānā, viņu uzskata par vienu no visu laiku izcilākajiem Īrijas un Lielbritānijas aktieriem. Gembons savu aktiera karjeru sāka, mācoties pie angļu aktiera Lorensa Olivjē. Savā vairāk nekā sešu gadu desmitu ilgajā aktiera karjerā Gembons saņēmis vairākas balvas, tai skaitā trīs Olivjē balvas, divas Ekrāna aktieru ģildes balvas un četras BAFTA kino balvas. Starptautisku atpazīstamību ieguvis, attēlojot Baltusu Dumidoru Harija Potera filmu sērijā no 2004. līdz 2011. gadam, aizvietojot Ričardu Herisu. Savu kinodebiju piedzīvojis 1965. gada filmā "Otello", kurā viņš tēloja kopā ar Olivjē un Megiju Smitu. Tēlojis arī Pītera Grīneveja kriminālfilmā "Pavārs, zaglis, viņa sieva un viņas mīļākais" (1989), Iana Softlija drāmā The Wings of the Dove (1997), Maikla Manna drāmā "Savs cilvēks" (1999), Roberta Oltmena mistērijas filmā "Gosforda parks" (2001), Maikla Epteda drāmā Amazing Grace (2006), Toma Hūpera drāmā "Karaļa runa" (2010), Dastina Hofmana komēdijā "Kvartets" (Quartet, 2012) un Stīvena Frīrsa drāmā "Viktorija un Abduls" (2017). Piedalījies arī Vesa Andersona filmās "Ūdensdzīve ar Stīvu Zisū" (2004) un "Lieliskais Lapsas kungs" (2009). 1998. gadā Gembonu iecēla bruņinieka kārtā. 2015. gadā viņš beidza savu teātra aktiera karjeru atmiņas zuduma dēļ, taču turpina attēlot lomas uz ekrāna. Gembons nomira slimnīcā 2023. gada 27. septembrī 82 gadu vecumā pēc pārciestas pneimonijas.