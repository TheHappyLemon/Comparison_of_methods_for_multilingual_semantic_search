Abioģenēze ir uzskats, ka dzīvība var rasties no nedzīvas matērijas, piemēram, organiskas vielas. Pretēja hipotēze ir bioģenēze, kurā uzskata, ka dzīva matērija var rasties tikai no dzīvas matērijas. Zeme ir izveidojusies pirms 4,54 miljardiem gadu. Agrākās dzīvības formas uz Zemes eksistējušas jau vismaz pirms 3,5 miljardiem gadu. Tomēr vairāki pētījumi liek domāt, ka dzīvība uz Zemes pastāvējusi jau senāk — saskaņā ar viena pētījuma datiem — pirms 4,25 miljardiem gadu, bet saskaņā ar cita pētījuma datiem — pirms 4,4 miljardiem gadu. Vairākās metodēs tiek pētīts, kā veidojas pašreplicējošas molekulas vai to daļas. Pieņemot, ka dzīvība uz Zemes radusies spontāni, Millera—Ureja eksperiments un vairāki citi eksperimenti rāda, ka lielākā daļa aminoskābju var tikt ķīmiski sintezētas apstākļos, kas bijuši līdzīgi tiem apstākļiem, kas pastāvēja uz Zemes tās sākumposmā.