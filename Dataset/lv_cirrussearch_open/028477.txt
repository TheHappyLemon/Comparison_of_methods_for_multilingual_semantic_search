Hauards Leslijs Šors (angļu: Howard Leslie Shore; dzimis 1946. gada 18. oktobrī) ir kanādiešu komponists, pazīstams ar sacerēto mūziku filmām. Ir sacerējis skaņu celiņus vairāk nekā 80 filmām, tai skaitā "Gredzenu pavēlnieka" un "Hobita" filmu triloģijai. Šors saņēmis trīs Amerikas Kinoakadēmijas balvas, no tām divas par labāko oriģinālmūziku ("Gredzenu pavēlnieks: Gredzena brālība", "Gredzenu pavēlnieks: Karaļa atgriešanās") un vienu par labākā dziesmu (kopā ar Eniju Lenoksu un Frenu Volšu par dziesmu Into the West filmā "Gredzenu pavēlnieks: Karaļa atgriešanās"). Strādājis pie tādu pazīstamu filmu mūzikas kā "Jēru klusēšana", "Aviators", "Atkritēji", "Bīstamā metode", "Hugo", "Karte uz zvaigznēm", "Kosmopolise". Šors ir visu (izņemot vienu) Deivida Kronenberga filmu kopš 1979. gada mūzikas autors. Ir sacerējis arī dažādus citus koncertdarbus, tai skaitā vienu operu — The Fly. Papildu Amerikas Kinoakadēmijas balvām ir saņēmis trīs Zelta globusa balvas un četras Grammy balvas.