"Zudusī pilsēta" (angļu: The Lost City) ir 2022. gada ASV piedzīvojumu kinokomēdija. Filmas režisori un scenārija līdzautori ir brāļi Nī, scenārija autori Orens Uzels un Deina Foksa. Galvenajās lomās ir Sandra Buloka un Čenings Teitums, kas atveido romānu rakstnieci un viņas vāka modeli, kuriem jābēg no miljardiera (Denjels Redklifs) un jāatrod sena zudusī pilsēta, kas aprakstīta vienā no viņas romāniem. Citas lomas atveido Davaina Džoja Rendolfa un Breds Pits. Filmas projekts izziņots 2020. gada oktobrī, ar Buloku kā producenti. Čenings Teitums projektam pievienojās tā paša gada decembrī; pārējie aktieri nākamā gada laikā. Filmēšana norisinājās 2021. gadā no maija līdz augustam Dominikānā. Filmas "Zudusī pilsēta" pirmizrāde notika 2022. gada 12. martā pasākumā South by Southwest. ASV kinoteātros to demonstrē no 2022. gada 25. marta, bet Latvijā no 6. aprīļa. Filmas pasaules kases ienākumi ir vairāk nekā 192 miljoni ASV dolāru.