Delavēra (angļu: Delaware, izrunā: [ˈdɛləwɛər]) ir viens no Amerikas Savienoto Valstu 50 štatiem, atrodas Vidusatlantijas reģionā. Delavēra robežojas ar Mērilendas, Ņūdžersijas un Pensilvānijas štatiem, kā arī ar Atlantijas okeānu un tā līci — Delavēras estuāru. 2017. gadā štatā dzīvoja 960 tūkstoši iedzīvotāju. Tas ir otrs mazākais ASV štats pēc platības. Delavēras administratīvais centrs ir Dovera. Tas ir pirmais Amerikas štats, kas ratificēja ASV Konstitūciju. Administratīvi sīkāk Delavēra dalās trīs apgabalos — Kentas, Ņūkāstlas un Saseksas apgabalā. Delavēras štata nosaukums cēlies no Delavēras upes nosaukuma, savukārt tā nosaukta par godu Delavēras grāfam Tomasam Vestam, kurš savulaik bija Virdžīnijas kolonijas gubernators.