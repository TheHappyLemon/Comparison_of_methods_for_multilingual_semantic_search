Bohuma (vācu: Bochum) ir pilsēta Vācijas rietumos, Ziemeļreinā-Vestfālenē, Reinas-Rūras aglomerācijā starp Eseni un Dortmundi. Ar gandrīz 375 000 iedzīvotājiem tā ir sešpadsmitā lielākā pilsēta Vācijā pēc iedzīvotāju skaita. Līdz pat 19. gadsimtam tā bija neievērojama pilsētiņa, līdz apkārtnē sāka attīstīties ogļu ieguve un tērauda ražošana, tomēr no 1960. gada līdz 2001. gadam visas ogļu šahtas tika slēgtas un ekonomika tika pārstrukturēta, piemēram, uz autobūvi. 1965. gadā Bohumā tika izveidota Rūras Universitāte — pirmā Rūras apkārtnē, un pirmā Vācijā pēc Otrā pasaules kara. Bohuma ir 1967. gada Nobela prēmijas laureāta, ķīmiķa Manfrēda Eigena (Manfred Eigen) dzimtā pilsēta.