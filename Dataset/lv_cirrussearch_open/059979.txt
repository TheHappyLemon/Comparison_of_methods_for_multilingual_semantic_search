Safets Sušičs (bosniešu: Safet Sušić, dzimis 1955. gada 13. aprīlī) ir bosniešu futbola treneris un bijušais futbolists, spēlēja uzbrūkošā pussarga pozīcijā, pārstāvējis Dienvidslāvijas futbola izlasi. Savu spēlētāja karjeru pavadījis Dienvidslāvijas klubā FK Sarajevo un Francijas klubos Paris Saint-Germain un Red Star. Pazīstams ar savu tehnisko spēli, Sušičs tiek uzskatīts par vienu no labākajiem savas paaudzes Eiropas futbolistiem. Dienvidslāvijas futbola izlases sastāvā piedalījies 1982. un 1990. gada FIFA Pasaules kausā, kā arī 1984. gada Eiropas čempionātā. Kā treneris, vadījis vairākas komandas Francijā, Turcijā un Saūda Arābijā. 2014. gadā viņa vadībā Bosnijas un Hercegovinas futbola izlase pirmo reizi kvalificējās un spēlēja FIFA Pasaules kausa finālturnīrā. 2004. gadā, UEFA jubilejas apbalvojumu ietvaros, Bosnijas un Hercegovinas Futbola asociācija izvēlējās Sušiču kā visu laiku labāko bosniešu spēlētāju.