80. Zelta globusa balvas pasniedza labākajām 2022. gada filmām un ASV televīzijas pārraidēm, kuras izvēlējās Holivudas Ārzemju preses asociācija (HFPA). Ceremonija notika 2023. gada 10. janvārī The Beverly Hilton viesnīcā Beverlihilsā, Kalifornijā un to tiešraidē translēja televīzijas kanālā NBC un straumēja servisā Peacock. Ceremoniju vadīja Džerods Kārmaikls. Nominācijas paziņoja 2022. gada 12. decembrī. Sākotnēji bija plānots, ka nominācijas paziņos tēva un meitas duets Džordžs un Maiana Lopesi, bet tēvam uzrādīja pozitīvu COVID-19 testu, tādēļ viņu aizvietoja Selenisa Leiva. Edijs Mērfijs saņēma Sesila de Milla balvu, savukārt Kerolas Bērnetas balvu saņēma Raiens Mērfijs. Filma "Inišerinas Banšī" saņēma visvairāk nominācijas (8), tostarp arī kategorijās "Labākais mūzikls vai kinokomēdija" un "Labākais režisors", kas ir vislielākais nomināciju skaits vienai filmai kopš tādu pašu nomināciju skaitu 2004. gadā saņēma filma "Aukstais kalns".