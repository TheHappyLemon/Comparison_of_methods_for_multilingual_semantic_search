Āzijas zvejniekkaķis (Prionailurus viverrinus) ir leopardkaķu ģints suga. Dabiskais izplatības areāls ir Dienvidāzijā un Dienvidaustrumāzijā, bet ne visā teritorijā vienmērīgi. Suga ir ļoti apdraudēta, iekļauta pasaules Sarkanajā grāmatā. Tie ir tipiski mitrā tropu meža iemītnieki, kā arī dzīvo mangrovju audzēs un purvainos apgabalos. Bieži novēroti ūdenstilpju tuvumā. Zvejniekkaķi labi peld, pamatā barojas tikai ar zivīm un citiem ūdens dzīvniekiem. Zvejniekkaķi ir neliela auguma, un to pelēkbrūnie kažoki ir ar tumšākiem plankumiņiem, kas ir līdzīgi kā leopardiem.