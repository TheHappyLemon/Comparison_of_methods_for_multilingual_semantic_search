Alutaguzes nacionālais parks jeb Alutaguzes tautas parks (igauņu: Alutaguse rahvuspark) ir nacionālais parks Igaunijā, kas atrodas valsts ziemeļaustrumu daļā, purvainā mazapdzīvotā reģionā netālu no Kohtla-Jerves pilsētas. Parka platība ir 443,3 km², no tiem lielāko daļu (54%) aizņem purvi, bet 42% — meži. Parks sastāv no 11 savstarpēji nesaistītiem fragmentiem ar dažādu aizsardzības statusu — Agusalu, Murakas, Puhatu, Strūgas, Kurtnas u.c. Neliela parka daļa — Smolnica — ir Peipusa ezera piekraste. Administratīvi parks atrodas Austrumviru apriņķa Alutaguzes pagastā, ar daļām Toilas, Jehvi un Liganuzes pagastos. Parka atrašanās vieta ir ar skujkoku mežiem un purviem visbagātākais rajons Igaunijā, tajā atrodas valsts garākā smilšu pludmale (40 km gara, tā sauktās "dziedošās smiltis") ar Smolnicas smilšu kāpu. Tāpat šeit ir Narvas upes attekas un vecupes, kā arī augstākā ezeru biezība valstī Kurtnas apkaimē. No citām dabas vērtībām tiek nosauktas Agusalu iekšzemes kāpas, Mētaguzes ozolu audze, lielie Puhatu mitrāji un Strūgas pārplūstošās pļavas. Tāpēc ideja par pirmā Igaunijas nacionālā parka izveidi tieši šeit parādījās jau 1920. gados, tomēr tolaik netika realizēta. Parks tika izveidots tikai 2018. gadā uz tobrīd esošo nelielo rezervātu un liegumu bāzes. Parkā zināmas vairākas reto dzīvnieku un putnu sugas, ieskaitot lidvāveri, melno stārķi, ziemeļpūci, klinšu ērgli un baltirbi. Daļa lielo zīdītāju, kā lāči, vilki un lūši, no parka migrē starp Igauniju un blakus esošo Krieviju.