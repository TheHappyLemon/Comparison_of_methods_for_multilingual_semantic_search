Alfredo di Stefano Laulje (spāņu: Alfredo di Stéfano Laulhé; 1926. gada 4. jūlijs — 2014. gada 7. jūlijs) bija Argentīnas, Kolumbijas un Spānijas futbolists un futbola treneris. Visbiežāk viņu saista ar Madrides "Real", ar ko viņš kopā dominēja Eiropas Čempionu kausā 1950. gados, kad viņa klubs kausu ieguva 5 sezonas pēc kārtas kopš 1956. gada. Di Stefano spēlēja arī Argentīnas, Kolumbijas un Spānijas futbola izlasē. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Di Stefano, saukts par Saeta rubia ("Blondā bulta"), bija atlētisks uzbrucējs ar labu izturību, taktisko vispusību un laukuma pārredzēšanas prasmi. Viņš varēja spēlēt jebkurā laukuma pozīcijā un, būdams uzbrucējs, bija lielisks arī aizsardzībā. Šobrīd viņš ir 4. rezultatīvākais La Liga spēlētājs ar 228 vārtiem 329 spēlēs pēc Ugo Sančesa (234 vārti), Telmo Zarras (251) un Raula (229). Di Stefano ir arī Madrides "Real" 2. visu laiku rezultatīvākais līgas vārtu guvējs ar 216 vārtiem 282 līgas spēlēs no 1953. līdz 1964. gadam aiz Raula.