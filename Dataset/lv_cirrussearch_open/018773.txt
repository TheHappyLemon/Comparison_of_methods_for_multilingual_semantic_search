Iegarenās smadzenes (latīņu: myelencephalon s. medulla oblongata s. bulbus) ir galvas smadzeņu daļa. Iegarenās smadzenes ir tiešs muguras smadzeņu turpinājums, tāpēc lielākoties iegareno smadzeņu uzbūvē, atšķirībā no citām galvas smadzeņu daļām, izpaužas īpašības, kas līdzīgas muguras smadzenēm. Iegareno smadzeņu augšējais paplašinātais gals robežojas ar apakšējo tilta malu, bet apakšējais gals ar I pāra muguras smadzeņu kakla daļas nervu saknīšu izejvietu.