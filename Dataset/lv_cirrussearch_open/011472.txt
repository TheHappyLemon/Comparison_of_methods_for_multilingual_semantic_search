"Zvaigžņu kari: III daļa. Situ atriebība" (angļu: Star Wars Episode III: Revenge of the Sith) ir 2005. gada amerikāņu zinātniskās fantastikas filma, kuras režisors un scenārija autors ir Džordžs Lūkass. Šī ir sestā uzņemtā "Zvaigžņu karu" sāgas daļa. Galvenās lomas filmā atveido Jūens Makgregors, Heidens Kristensens, Natālija Portmane, Jans Makdiarmids, Semjuels Džeksons, Kristofers Lī, Entonijs Danielss, Kenijs Beikers un Frenks Ozs. Filmas darbība norisinās trīs gadus pēc Klonu kara sākuma. Filmas pirmizrāde notika 2005. gada 15. maijā Kannu kinofestivālā, 2005. gada 19. maijā tika uzsākta izrādīšana kinoteātros. Tā ir 2005. gada otra ienesīgākā filma pēc "Harijs Poters un Uguns biķeris".