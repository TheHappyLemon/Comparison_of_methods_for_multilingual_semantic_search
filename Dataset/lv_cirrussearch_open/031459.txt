Fiat Chrysler Automobiles, saīsināti FCA bija Nīderlandē reģistrēts automašīnu ražotājs. Grupa dibināta 2014. gadā, kad Itālijas Fiat S.p.A. iegādājās ASV uzņēmumu Chrysler. FCA galvenais birojs bija Londonā, Apvienotajā Karalistē. Uzņēmuma akcijas tika kotētas Ņujorkas fondu biržā un Itālijas Fondu biržā. Agneli ģimenes kontrolētajai Itālijas investoru grupai Exor S.p.A piederēja 44,31 % FCA akciju un 29,19 % ražotņu. FCA bija pasaulē septītais lielākais autobūves uzņēmums. Tas darbojās četros pasaules reģionos. Grupa darbojās no divām galvenajām nodaļām: FCA Italy (agrākais nosaukums Fiat Group Automobiles) un FCA US (agrākais nosaukums Chrysler LLC). FCA grupai bija automobiļu markas: Alfa Romeo, Chrysler, Dodge, Fiat, Fiat Professional, Jeep, Lancia, Ram Trucks, Abarth, Mopar, SRT, Ferrari, Maserati, Comau, Magneti Marelli, Teksid. 2019. gada sākumā Fiat Chrysler Automobiles Francijas koncernam Renault piedāvāja apvienoties, un panāca pagaidu vienošanos ar uzņēmumu. Francijas valdība tomēr neatbalstīja šo vienošanos, un priekšlikums tika atsaukts. Pēc tam FCA ar apvienošanās piedāvājumu vērsās pie Francijas autoražotāja Groupe PSA (Citroën un Peugeot zīmolu īpašnieku), par ko tika ziņots 2019. gada 31. oktobrī. Abi uzņēmumi 18. decembrī parakstīja apvienošanās līgumu, paredzot, ka abu uzņēmumu akcionāri jaunajā uzņēmumā iegūs katrs 50 % kapitāldaļu. 2020. gada 15. jūlijā tika paziņots, ka jaunā uzņēmuma nosaukums būs Stellantis. Decembrī darījumu atļāva Eiropas Komisija. 2021. gada 4. janvārī abu uzņēmumu akcionāri apstiprināja apvienošanos. Darījums tika pabeigts 16. janvārī.