"Nabaga radības" (angļu: Poor Things) ir 2023. gada Īrijas, Apvienotās Karalistes un ASV zinātniskās fantastikas melnās komēdijas filma, kuras režisors ir Jorgs Lantims. Filmā galvenās lomas atveido Emma Stouna, Marks Rafalo, Vilems Defo, Rāmi Jūsifs, Kristofers Ebots, Džerods Kārmaikls un Mārgarita Kvellija. Filma balstīta uz Alasdēra Greja tāda paša nosaukuma 1992. gada romānu. Filma stāsta par Viktorijas laikmeta Londonā dzīvojošu jauno sievieti Bellu Baksteri (Stouna), kuru pēc pašnāvības mēģinājuma izglābj zinātnieks, pārstādot viņas vēl nedzimušā bērna smadzenes viņā. Darbs pie filmas sākās jau 2017. gadā, kad Lantims filmēja filmu "Favorīte" (2018). Filmu oficiāli apstiprināja 2021. gada februārī. Filmēšana notika no 2021. gada augusta līdz decembrim Budapeštā. Filmas "Nabaga radības" pirmizrāde notika 2023. gada 1. septembrī Venēcijas kinofestivālā, kur tā saņēma Zelta lauvas balvu. Latvijā filmas pirmizrāde notika 2024. gada 19. janvārī un to izplatīja Searchlight Pictures. Filma guva lielu kritiķu atzinību un to atzina par vienu no 2023. gada labākajām filmām gan Amerikas Kinoinstitūts, gan National Board of Review. "Nabaga radības" nominēja 81. Zelta globusa balvai sešās kategorijās, saņemot tās kategorijās "Labākais mūzikls vai kinokomēdija" un "Labākā aktrise mūziklā vai kinokomēdijā" (Stouna). 77. BAFTA kino balvai filma nominēta 11 kategorijās.