Džons Deivisons Rokfellers (angļu: John Davison Rockefeller; dzimis 1839. gada 8. jūlijā, miris 1937. gada 23. maijā) bija amerikāņu biznesa magnāts un filantrops, bagātās Rokfelleru ģimenes pārstāvis. Viņš bija viens no Standard Oil uzņēmuma dibinātājiem, kas dominēja naftas industrijā. Rokfellers ieviesa revolūciju šajā nozarē un kopā ar citiem industriālistiem, tostarp Endrū Kārnegiju, ieviesa mūsdienu filantropijas darbības struktūru. Standard Oil vadīja no tā dibināšanas 1870. gadā līdz pat 1897. gadam. Līdz ar petrolejas un benzīna nozīmīguma pieaugumu strauji pieauga arī Rokfellera ienākumi, viņš kļuva par pirmo amerikāni, kura ienākumi pārsniedz miljardu dolāru, un pasaulē bagātāko cilvēku. Rokfellers bieži tiek atzīts par bagātāko cilvēku cilvēces vēsturē. Žurnāls Forbes 2005. gadā viņu ierindoja trešajā vietā visu laiku ietekmīgāko uzņēmēju sarakstā. Pēdējos dzīves 40 gados viņa bagātība tika izmantota modernas sistemātiskas pieejas mērķtiecīgai labdarībai izveidei. Veidojis dažādus fondus, kuriem bija milzīga ietekme medicīnas, izglītības un zinātniskās pētniecības jomā. Tāpat šie fondi bija nozīmīgi tādu slimību kā nematodes un dzeltenā drudža izskaušanā. Dibinājis Čikāgas Universitāti un Rokfellera Universitāti.