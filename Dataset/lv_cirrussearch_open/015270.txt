ICC Pasaules kauss kriketā ir lielākais starptautiskais izlašu turnīrs kriketā pasaulē. To organizē Starptautiskā kriketa padome (International Cricket Council) ik pēc četriem gadiem. Finālturnīrā iekļūst 10 komandas (līdz 2015. gadam — 14), kas aptuveni pusotru mēnesi ilgā turnīrā noskaidro Pasaules kausa ieguvēju. Turnīrs tiek regulāri rīkots kopš 1975. gada. Līdz šim 12 notikušajos Pasaules kausos uzvaru ir izdevies gūt sešām izlasēm, veiksmīgākā ir Austrālijas izlase, kas uzvarējusi piecas reizes. Pašreizējā Pasaules kausa ieguvēja ir Anglija, kas uzvarēja 2019. gadā. Pasaules kauss kriketā ir pasaulē ceturtais lielākais un ceturtais skatītākais sporta notikums. Sievietes Pasaules kausa ieguvējas noskaidro atsevišķā Pasaules kausā sievietēm, kas notiek ik pēc četriem gadiem kopš 1973. gada.