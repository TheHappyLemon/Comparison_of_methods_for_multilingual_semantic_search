Akitas prefektūra (japāņu: 秋田県; Akita-ken) ir viena no Japānas prefektūrām, kas atrodas Tohoku reģionā, Honsju salas ziemeļu daļā. Tā robežojas ar Aomori prefektūru ziemeļos, ar Ivates prefektūru austrumos, ar Mijagi prefektūru dienvidaustrumos un ar Jamagatas prefektūru dienvidos. Prefektūru rietumos apskalo Japāņu jūra. Prefektūras kopējā platība ir 11 612,22 km² un sīkāk sastāv no sešiem rajoniem, 25 pašvaldībām un 13 pilsētām. Prefektūras lielākā pilsēta un administratīvais centrs ir Akita, kas ir Japānas trešā lielākā pilsēta. Pēc 2015. gada datiem prefektūrā dzīvo ap 1,03 miljoniem iedzīvotāju. Tā ir trīsdesmit septītā lielākā prefektūra Japānā pēc iedzīvotāju skaita un sestā lielākā pēc platības. Burtiski tulkojot Akitas prefektūras nosaukumu latviešu valodā, tas nozīmē "rudens lauki". Prefektūras ekonomika galvenokārt balstās uz lauksaimniecību, zivjsaimniecību un mežsaimniecību, kas ir veicinājis jaunu cilvēku aizplūšanu uz Tokiju un citām lielākām pilsētām labāka darba meklējumos. Kopš 1945. gada prefektūra piedzīvo strauju iedzīvotāju depopulāciju. Pēc 2010. gada datiem prefektūrā ir zemākais bērnu procentuālis skaits uz kopējo iedzīvotaju skaitu jeb 11,2 %. Prefektūrā ir augstākais sakē patēriņš Japānā uz vienu iedzīvotāju.