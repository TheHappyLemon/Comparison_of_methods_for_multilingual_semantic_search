Ašers Terenss Reimonds IV (angļu: Usher Terrence Raymond IV; dzimis 1978. gada 14. oktobrī Dalasā, Teksasas štatā, ASV), labāk pazīstams ar savu skatuves vārdu Usher (izrunā: [ˈʌʃər]), ir amerikāņu ierakstu mākslinieks, dejotājs, aktieris. Viņš tiek uzskatīts par "ritmblūza karali". Mākslinieks kļuva populārs 1990. gadu beigās pēc otrā studijas albuma My Way izdošanas, kurā bija iekļauts Billboard Hot 100 topa pirmās vietas singls Nice and Slow. Viņa nākamajā albumā 8701 (2001) bija iekļauti lielu popularitāti guvušie singli U Remind Me un U Got It Bad. Abi albumi kopā tika pārdoti vairāk nekā astoņos miljonos kopiju, kas Usher ierindoja starp 1990. gados vislabāk savus ierakstus pārdevušajiem ritmblūza māksliniekiem. Kopumā savus ierakstus Usher ir pārdevis 65 miljonos kopiju, kas viņu ierindo starp visu laiku vislabāk ierakstus pārdevušajiem māksliniekiem. Usher ir ieguvis septiņas Grammy balvas, četras Pasaules mūzikas balvas, sešas Amerikas mūzikas balvas un 19 Billboard mūzikas balvas. Viņš ir ticis iekļauts vairākos dažādu laika posmu labāko mākslinieku sarakstos. 1998. gadā žurnāls People nosauca viņu par seksīgāko dzīvo ritmblūza mākslinieku. Tāpat viņš ir viens no NBA kluba Klīvlendas "Cavaliers" īpašniekiem.