Jegala (igauņu: Jägala jõgi), saukta arī Kehra, ir upe Ziemeļigaunijā. Upe sākas Pandiveres augstienes rietumu malā Ahulas ciemā un ietek Baltijas jūras Somu līča Ihasalu līcī. Upes garums ir 98,9 km, upes baseina platība 1570 km2. Augštecē upe plūst caur Kervemā purvāju. Bagāta ar zivīm — mīt forele un lasis. Uz upes uzbūvētas vairākas hidroelektrostacijas. Upes deltā tai pāri ved piekaramais tilts, tās centrālajā daļā un lejtecē ir vairāki dambji, no kuriem augstākais (11 m) ir Linnamē HES aizsprosts, kas atrodas 1,3 km attālumā no ietekas. 20. gadsimta 70. gados upe bija stipri piesārņota ar tuvumā esošās papīrfabrikas notekūdeņiem. Tās apkaime noderēja par uzņemšanas vietu krievu kinorežisora Andreja Tarkovska 1979. gadā radītajai filmai "Stalkers". Aptuveni 4 kilometrus pirms ieteces Somu līcī atrodas Jegalas ūdenskritums, tā augstums ir apmēram 8 metri, bet platums — ap 50 metriem. Jegalas ūdenskritums ir augstākais un platākais dabiskais ūdenskritums Igaunijā. Ziemā tas parasti pilnībā neaizsalst. Jegalas ieteka Jegala pie Kehras Kaunisāres ūdenskrātuve uz Jegalas upes