Alunāna teātris bija neliels profesionāls teātris, kas Jelgavā darbojās no 1896. līdz 1904. gadam Ādolfa Alunāna vadībā. Teātra trupa uzstājās ne tikai Jelgavā, bet arī citās pilsētās un lauku centros. Mūsdienās Jelgavā darbojas Ādolfa Alunāna Jelgavas teātris, Ādolfa Alunāna vārdu ieguva līdz ar Tautas teātra nosaukumu 1959. gadā. „Jelgava ir cieši saistīta ar latviešu teātra tēva Ādolfa Alunāna vārdu. Tā ir viņa dzimtā pilsēta, kurā pagājuši bērnības un skolas gadi, šeit Vācu teātrī mazais Ādolfs iepazīst un iemīl teātri. Uz Jelgavu viesizrādēs savu trupu ved Rīgas Latviešu biedrības teātra vadonis Ād.Alunāns, labprāt palīdz vietējiem teātra entuziastiem izrāžu sagatavošanā un piedalās tajās arī pats. Jelgavā Ādolfs Alunāns atgriežas pēc atteikšanās no Rīgas Latviešu teātra vadītāja pienākumiem, izveido savu profesionālo teātra trupu un darbīgi nodzīvo līdz mūža galam, un tiek apbedīts Jāņa kapos.” Maija Matisa, vēsturniece, ilggadēja Ādolfa Alunāna memoriālā muzeja vadītāja