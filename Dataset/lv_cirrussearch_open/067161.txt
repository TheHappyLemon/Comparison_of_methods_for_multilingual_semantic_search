Žans Pjērs Kasels (franču: Jean-Pierre Cassel, dzimis 1932. gada 27. oktobrī, miris 2007. gada 19. aprīlī) bija franču aktieris. Savu atpazīstamību ieguvis, piedaloties Filipa de Brokas 1950. gadu kinokomēdijās. Vēlāk piedalījies Kena Enakina filmā "Piedzīvojumi gaisā" (Those Magnificent Men in Their Flying Machines, 1965), Žana Pjēra Melvila filmā "Ēnu armija" (1969), Kloda Šabrola filmā La Rupture (1970), Luisa Bunjuela filmā "Buržuāzijas diskrētais šarms" (1972), Ričarda Lestera filmā "Trīs musketieri" (The Three Musketeers, 1973), Sidnija Lūmeta filmā "Slepkavība Austrumu ekspresī" (1974), Džozefa Louzi filmā La Truite (1982) un Roberta Oltmena filmās Vincent & Theo (1990) un "Gatavs valkāšanai" (Prêt-à-Porter, 1994). Žana Pjēra Kasela dēls Vinsents Kasels arī ir pazīstams aktieris.