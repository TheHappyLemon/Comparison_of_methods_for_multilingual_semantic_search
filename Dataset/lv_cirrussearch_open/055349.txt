Ogists Moīzs Domēns (franču: Auguste Moïse Daumain; dzimis 1877. gada 31. jūlijā, miršanas datums nav zināms) bija franču riteņbraucējs. Startējis 1900. gada vasaras olimpiskajās spēlēs, kur riteņbraukšanā izcīnīja bronzas medaļu. Domēns 1900. gada vasaras olimpiskajās spēlēs startēja treka riteņbraukšanā. 25 kilometru disciplīnā viņš ar rezultātu 29 minūtes un 36.2 sekundes izcīnīja bronzas medaļu, piekāpjoties tautiešiem Luijam Bastjēnam (zelta medaļa) un Loidam Hildebrandam (sudraba medaļa). Savukārt sprinta braucienā viņš priekšsacīkšu kārtas braucienā ieguva trešo vietu un kvalificējās nākamajai kārtai, ceturtdaļfinālā iegūstot trešo vietu, cīņu diemžēl neturpināja. 1904. gada Tour de France braucienā viņš kopvērtējumā ieguva 6. vietu, savukārt 1903. un 1905. gada braucienos izstājās. 1903. gadā Domēns izcīnīja 10. vietu šosejas riteņbraukšanas sacensībās Parīze—Valensija.