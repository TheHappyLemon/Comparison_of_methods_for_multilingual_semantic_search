Amerikas apse (Populus tremuloides) ir vītolu dzimtas ģints sugas lapu koks. Amerikas apses galvenokārt vairojas bezdzimumiski, izplatoties to sakneņiem, tādējādi veidojot klonālas kolonijas. Vienā apšu kolonijā visi koki ir kloni, tiem ir vienādas iezīmes un visiem ir vienota sakņu sistēma. Tā kā vesela apšu kolonija ir viens organisms, tiek uzskatīts, ka ASV, Jūtas štatā augoša Amerikas apšu kolonija, kura ir nodēvēta par "Pando", ir pasaulē vecākais dzīvais organisms — tiek lēsts, ka sakņu sistēma, kura savieno apses, ir aptuveni 80 000 gadus veca. Kolonija aizņem 41,7 hektārus zemes, un ir aprēķināts, ka kopā apses sver 6600 tonnas, kas to padara arī par smagāko dzīvo organismu kopu.