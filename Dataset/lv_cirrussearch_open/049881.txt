Franšīze ir biznesa modelis, kuru organizācija var pieņemt kā stratēģiju uzņēmējdarbības paplašināšanai. Kad tas tiek īstenots, franšīzes devējs licencē savas zināšanas, procedūras, intelektuālo īpašumu, uzņēmējdarbības modeli, zīmolu un tiesības pārdot franšīzes ņēmējam savas firmas produktus un pakalpojumus. Savukārt franšīzes ņēmējs maksā noteiktu atlīdzību un piekrīt ievērot zināmas saistības, kas parasti tiek noteiktas franšīzes līgumā. Vārds "franšīze" ir anglo-franču valodas atvasinājums — no "franc", kas nozīmē "brīvs". Franšīzes devējam šādas sistēmas izmantošana ir uzņēmējdarbības izaugsmes stratēģija, salīdzinot ar paplašināšanos, kad tiek atvērtas korporatīvās tirdzniecības vietas vai "ķēdes veikali". Franšīzes ņēmējam, šādas biznesa sistēmas pieņemšana preču un pakalpojumu pārdošanai un izplatīšanai samazina kapitāla ieguldījumu un atbildības risku. Franšīze nav vienlīdzīga partnerība, jo franšīzes ņēmējs atrodas franšīzes devēja daļējā pakļautībā. Taču, ja šī sadarbība ir veiksmīga un ir nodrošināta caurskatāmība, ir labvēlīgi tiesiskie apstākļi, finanšu līdzekļi u.c., franšīze ir izdevīga gan franšīzes devējam, gan ņēmējam. Trīsdesmit sešās valstīs ir likumi, kas skaidri regulē franšīzi, un vairumam citu valstu ir likumi, kas tieši vai netieši ietekmē franšīzi. Franšīze tiek izmantota arī kā ārvalstu tirgu iekarošanas režīms.