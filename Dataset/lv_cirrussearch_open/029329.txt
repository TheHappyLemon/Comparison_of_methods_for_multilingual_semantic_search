Sandra Perkoviča (horvātu: Sandra Perković; dzimusi 1990. gada 21. jūnijā) ir horvātu vieglatlēte, startē diska mešanas sacensībās. Viņa ir divkārtēja olimpisko spēļu, divkārtēja pasaules un seškārtēja Eiropas čempione. Piedalījusies trīs olimpiskajās spēlēs. 2012. gada vasaras olimpiskajās spēlēs Londonā izcīnīja zelta medaļu ar 69,11 m tālu diska raidījumu. 2016. gadā Riodežaneiro ieguva savu otro olimpisko zeltu, bet 2020. gada olimpiskajās spēlēs Tokijā ieņēma 4. vietu. 2013. gadā Maskavā pirmo reizi kļuvusi par pasaules čempioni. Šo panākumu izdevās atkārtot 2017. gada Pasaules čempionātā Londonā. Pasaules čempionātos ieguvusi arī divas sudraba un vienu bronzas medaļu. Sešas reizes pēc kārtas (2010, 2012, 2014, 2016, 2018, 2022) izcīnījusi Eiropas čempiones titulu. 2010. gada Eiropas čempionātā uzvarējusi, kļūdama par visu laiku jaunāko Eiropas čempioni diska mešanā sievietēm. Šis arī bija pirmais gads Perkovičai pieaugušo sacensībās, pirms tam bijusi veiksmīga junioru karjera (2009. gada Eiropas čempione junioriem). 2010. gadā uz pusgadu tika diskvalificēta par psihostimulantu lietošanu. Sportistes personiskais rekords ir 71,41 m, kas ir Horvātijas rekords. No 2012. līdz 2019. gadam astoņas reizes pēc kārtas tikusi atzīta par Horvātijas gada labāko sportisti.