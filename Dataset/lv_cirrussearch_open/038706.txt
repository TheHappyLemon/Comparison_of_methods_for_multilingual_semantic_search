Rišārs Viranks (franču: Richard Virenque; dzimis 1969. gada 19. novembrī) ir bijušais Francijas šosejas riteņbraucējs. Viranks bija viens no populārākajiem braucējiem Francijas līdzjutēju vidū savas puiciskās personības dēļ un biežajiem atrāviena mēģinājumiem vienatnē. Viņš bija labs kalnu braucējs, uzvarējis Tour de France kalnu braucēja klasifikācijā septiņas reizes, kas ir rekords. Viranks bija 1998. gada Festina dopinga afēras centrālā persona un viņa taisnošanās kļuva par populāru skeču televīzijas satīras pārraidē Les Guignols de l'info. Viranks divreiz izcīnīja vietu uz Tour de France kopvērtējuma pjedestāla (trešais 1996. un otrais 1997. gadā), kā arī uzvarēja vairākos posmos, to skaitā 2002. gada posmā ar finišu Vantū kalnā. Viņš ir viens no nedaudzajiem braucējiem kas uzvarējuši Tour de France posmos ar vairāk kā 10 gadu intervālu starp tiem.