Hanibāls Lekters (angļu: Hannibal Lecter) ir izdomāts tēls amerikāņu rakstnieka Tomasa Harisa šausmu romānos. Lektera tēls pirmoreiz parādījās Harisa 1981. gada romānā "Sarkanais pūķis" kā izcils psihiatrs un kanibālistisks sērijveida slepkava. Šajā un nākamajā romānā "Jēru klusēšana" (The Silence of the Lambs) viņš ir kā otrā plāna pretinieks, taču sērijas trešajā daļā Hannibal viņš ir galvenais varonis. Sērijas ceturtajā daļā Hannibal Rising tiek aprakstīta Lektera bērnība Lietuvā un kļūšana par sērijveida slepkavu. Harisa romānu ekranizācijās Lekteru ir attēlojuši Braians Kokss (filma Manhunter), Entonijs Hopkinss (filmas "Jēru klusēšana", Hannibal un "Sarkanais pūķis"), Gaspārs Uljēls (filma Hannibal Rising) un Madss Mikelsens (seriāls "Hanibāls"). Lielākos panākumus ir guvusi 1991. gada filma "Jēru klusēšana" (piecas Amerikas Kinoakadēmijas balvas). 2003. gadā Hopkinsa attēlotais Lekters tika ierindots 1. vietā Amerikas Kinoinstitūta filmu ļaundaru sarakstā.