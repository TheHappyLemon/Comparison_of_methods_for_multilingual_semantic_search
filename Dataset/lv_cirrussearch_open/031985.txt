Hokaido (japāņu: 北海道, Hokkaidō, izrunā: [hokːaidoː]) ir otra lielākā Japānas sala. To rietumos apskalo Japānas jūra, ziemeļos — Ohotskas jūra, bet austrumos un dienvidos — Klusais okeāns. No dienvidos esošās Honsju salas to atdala Cugaru šaurums, no ziemeļos esošās Sahalīnas — Laperūza (Sojas) šaurums. Ziemeļaustrumos no Hokaido izvietojušās Kuriļu salas. Kopā ar vairākām mazākām salām Hokaido salas tuvumā tā veido lielāko no 47 Japānas prefektūrām. Prefektūras platība ir 83 453 km², kas ir aptuveni 22,1% no kopējās Japānas platības. Hokaido salai ir raksturīgs vēss klimats, kā arī kalnains, pat vulkānisks reljefs. Ilgu laiku salu apdzīvoja tikai aini. Japāņi pirmās pilsētas Hokaido salā sāka celt tikai 19. gadsimta vidū. Šajā laikā mainījās arī salas nosaukums. Aini to iepriekš dēvēja par Yezo, bet japāņi to pārdēvēja par Hokaido, kas burtiskā tulkojumā nozīmē "Ziemeļu jūras province". Hokaido prefektūras administratīvais centrs ir Saporo, kas ir lielākā salas pilsēta pēc iedzīvotāju skaita. Saporo ir salas rūpniecības, tirdzniecības un tūrisma centrs. 1972. gadā šajā pilsētā notika ziemas olimpiskās spēles. Citas nozīmīgas Hokaido salas pilsētas ir Hakodate, Otaru un Murorana.