Milla Jovoviča (angļu: Milla Jovovich; dzimusi Milica Jovoviča (serbu: Милица Јововић, krievu: Милица Йовович, ukraiņu: Милиця Йовович) 1975. gada 17. decembrī Kijivā, Ukrainas PSR, PSRS) ir ASV aktrise, modele, mūziķe un dizainere. Lai gan dzimusi Ukrainā, viņas tēvs Bogdans Jovovičs ir serbu ārsts, bet māte Gaļina Loginova krievu aktrise. 1980. gadā ģimene izceļoja uz Londonu, pēc tam uz ASV. Aktrises karjeras laikā M. Jovoviča ir filmējusies vairākās fantastikas piedzīvojumu un spraiga sižeta filmās, pazīstamākā no tām ir 1997. gada filma "Piektais elements". Pirms aktrises karjeras bija modele, bet 1994. gadā izdeva savu pagaidām vienīgo soloalbumu The Divine Comedy.