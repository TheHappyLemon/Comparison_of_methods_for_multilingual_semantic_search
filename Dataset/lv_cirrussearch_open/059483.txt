"Sliktie" (angļu: The Bad Guys) ir 2022. gada ASV datoranimācijas kriminālā kinokomēdija ko veidojusi studija DreamWorks Animation un izplata Universal Pictures. Filmas režisors ir Pjērs Perifels (pilnmetrāžas filmas režisora debija), scenāristi Ītans Koens un Hilarija Vinstone, balstīta uz tāda paša nosaukuma Ārona Bleibija bērnu grāmatu sēriju. Galvenos varoņus ierunājuši Sems Rokvels, Marks Merons, Kreigs Robinsons, Entonijs Ramoss, Akvafina, Ričards Aiouādi, Zesī Beitsa, Lilija Singa un Aleksa Boršteina. Filmā stāstīts par antropomorfu dzīvnieku noziedzīgu grupējumu, kas pēc notveršanas mēģina izlikties par paraugpilsoņiem. Darbs pie filmas sākās 2018. gadā. Tēlus un sižetu iedvesmoja tādas kriminālfilmas un anime seriāli kā ""Oušena" filmu sērija, Lupin III, "Lubene" un Beastars, kamēr filmas animācijas stilu iedvesmoja Sony Pictures Animation filma "Zirnekļcilvēks: Ceļojums Zirnekļpasaulē" (2018). Filmas tēlu ieskaņošana notika attālināti COVID-19 pandēmijas laikā. Filmas "Sliktie" pirmizrādes dažādās valstīs sākās no 2022. gada 16. marta, Latvijā — 25. martā, bet ASV — 22. aprīlī. Tā saņēmusi galvenokārt pozitīvas kritiķu atsauksmes un tās pasaules kases ienākumi ir vairāk nekā 250 miljoni ASV dolāru un tā ir otra ienesīgākā 2022. gada animācijas filma.