Belinshauzena (krievu: Станция Беллинсгаузен) ir Krievijas (agrāk — PSRS) vissezonas polārstacija Antarktikā. Izvietojusies Dienvidšetlendas salu arhipelāga lielākās salas Karaļa Džordža salas rietumos, Faildsa pussalā Maksvela līča krastā. Strauta gultne Belinshauzenas staciju atdala no Čīles ciematiņa Viljas las Estreljasas, ko veido vairākas čīliešu polārstacijas. Stacija izbūvēta 13. Padomju Antarktiskās ekspedīcijas laikā no 1968. gada 29. janvāra līdz 22. februārim un nosaukta par godu pirmās krievu Antarktiskās ekspedīcijas vadītājam Fabianam fon Belinshauzenam. Kopš 2004. gada stacijā darbojas pareizticīgo Svētās Trīsvienības baznīca, kas ir vistālāk dienvidos esošā un vienīgā Antarktīdā visu gadu funkcionējošā baznīca ar savu mācītāju.