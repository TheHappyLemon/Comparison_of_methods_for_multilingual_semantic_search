Kārtslēkšana vīriešiem bija viena no vieglatlētikas disciplīnām, kas bija iekļautas 1896. gada vasaras olimpisko spēļu programmā. Šī bija viena no sešām laukuma disciplīnām un viena no četrām lēkšanas disciplīnām. Sacensības tika aizvadītas 10. aprīlī Panatinaiko stadionā. Tajās startēja 5 sportisti no 2 valstīm. Olimpiskās medaļas ieguva četri no pieciem sportistiem, kas startēja šajā disciplīnā. Par pirmo olimpisko čempionu kļuva ASV sportists Viljams Hoits, arī sudraba medaļu ieguva ASV sportists — Alberts Tailers, bet bronzas medaļas izcīnīja Grieķijas sportisti Evangels Damasks un Joannis Teodoropuls. Šīs medaļas piešķīra Starptautiskā Olimpiskā komiteja ar atpakaļejošu datumu. Spēļu laikā uzvarētājiem tika pasniegtas sudraba un bronzas medaļas.