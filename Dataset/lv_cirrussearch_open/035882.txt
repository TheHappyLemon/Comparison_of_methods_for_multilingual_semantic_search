Skaidrības jūra jeb Mare Serenitatis ir Mēness jūra Mēness redzamajā pusē. Atrodas starp Lietus jūras austrumu malu un Miera jūras ziemeļrietumu malu. Skaidrības jūra izveidojusies gigantiska trieciena rezultātā laikposmā pirms apmēram 3,9 līdz 3,8 miljardiem gadu. Jūras diametrs ir apmēram 675 km, tā aizņem ap 353 400 km2 lielu teritoriju. Pamatu klāj bazalta ieži, jūras centrā gaišāki, gar malām tumšāki. Jūras forma ieapaļa ar nelielu izvirzījumu ziemeļrietumu malā. Skaidrības jūras centrā atrodas maskons, jeb masas koncentrācija. Tā esamību ir noteikuši vairāki kosmiskie aparāti (Lunar Orbiter aparāti, Lunar prospector un GRAIL). Nosaukumu “Skaidrības jūra” izdomāja itāļu astronoms Džovanni Batista Ričoli (Giovanni Battista Riccioli), pirmoreiz to publicējot 1651. gadā darbā Almagestum Novum. 1935. gadā to apstiprināja Starptautiskā Astronomijas savienība. Skaidrības jūras austrumu malā atrodas Poseidonija krāteris. Nedaudz uz dienvidiem no tā Lemonjē krāteris. Jūras vidū atrodas Besela krāteris, kuru šķērso labi redzama gaiša svītra, iespējams izveidojusies no Tiho krātera izsistā materiāla.