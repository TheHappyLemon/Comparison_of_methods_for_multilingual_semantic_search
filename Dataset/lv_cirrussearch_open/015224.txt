Vudsu ezers (angļu: Lake of the Woods — ‘mežu ezers’, franču: Lac des Bois) ir liels ezers Kanādā Ontārio un Manitobas provincēs un ASV Minesotas štatā. Neliela daļa no ASV teritorijas («Ziemeļrietumu stūris» — Northwest Angle) ar ezeru ir nošķirta no pārējās ASV — to var sasniegt pāri ezeram vai šķērsojot Kanādas teritoriju. «Ziemeļrietumu stūris» ir ziemeļos vistālāk esošā ASV teritorija (izņemot Aļasku). No ezera iztek Vinipegas upe, kas plūst uz Vinipega ezeru. Vudsu ezerā atrodas ļoti daudz salu (vismaz 14 632) un tā krasta līnija ir ap 105 000 km gara (ieskaitot salu krastus) — garākā ezeru krasta līnija Kanādā. Ezera salas ir nozīmīga putnu ligzdošanas vieta. Ezers ir atlieka no agrāk eksistējušā, milzīgā Agasi ezera, kas pastāvēja ledus laikmeta beigu posmā. Vudsu ezers ir ļoti populārs tūrisma objekts, kas piedāvā ļoti daudzveidīgas atpūtas iespējas. Lielākajā daļā ezera ir saglabājusies pirmatnēja daba.