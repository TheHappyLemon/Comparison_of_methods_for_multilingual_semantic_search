Sīa Keita Izobella Ferlere (angļu: Sia Kate Isobelle Furler; dzimusi 1975. gada 18. decembrī) ir austrāliešu dziedātāja un dziesmu autore. Karjeru sākusi 20. gadsimta 90. gadu vidū acid jazz grupā Crisp. 1997. gadā pēc Crisp izjukšanas izdeva debijas studijas albumu OnlySee. Pēc tam pārcēlās uz dzīvi Londonā, kur uz laiku kļuva par Zero 7 galveno vokālisti. 2005. gadā pārcēlās uz dzīvi Ņujorkā. 2014. gadā izdotais dziesmas Chandelier singls ierindojās Billboard Hot 100 topa pirmajā desmitniekā, dziesma vairākos topos tika ierindota starp labākajām 2014. gada dziesmām. Dziesmas videoklips ir starp skatītākajiem vietnē YouTube.