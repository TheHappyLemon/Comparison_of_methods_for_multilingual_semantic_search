Kenets Pols Bloks (angļu: Kenneth Paul Block; dzimis 1967. gada 21. novembrī, miris 2023. gada 2. janvārī) bija profesionāls amerikāņu autorallija pilots, kas brauca Hoonigan Racing Division, iepriekš zināma kā Monster World Rally Team, komandā. Bloks bija arī viens no uzņēmuma DC Shoes dibinātājiem. Piedalījies tādās sporta aktivitātēs kā skeitbordings, snovbords un motokross. Pēc DC Shoes uzņēmuma savu daļu pārdošanas Bloks izveidoja Hoonigan Industries, auto entuziastu apģērba zīmolu. Viņš bija uzņēmuma līdzīpašnieks un vadītājs (Head Hoonigan In Charge, HHIC) līdz pat savai nāvei. 2021. gada janvārī Hoonigan Racing Division un Ford Performance paziņoja, ka pēc 11 gadu kopdarba pārtrauc sadarbību. 2021. gada aprīlī Bloks paziņoja, ka atgriezīsies pie Subaru. Bet tā paša gada septembrī Bloks paziņoja, ka nodibinājis jaunu sadarbību ar Audi "kopīgos projektos elektriskās mobilitātes jomā".