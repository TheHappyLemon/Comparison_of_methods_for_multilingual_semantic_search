Lunar Orbiter 4 bija ASV NASA programmas Lunar Orbiter Mēness orbitālais aparāts. Palaists 1967. gada maijā. Atšķirībā no iepriekšējām Lunar Orbiter misijām, kas fotografēja piemērotākās vietas, kur nolaisties Surveyor un Apollo nolaižamajiem aparātiem, šoreiz uzdevums bija uzņemt Mēness visu redzamo daļu. Lunar Orbiter 4 tika palaists 1967. gada 4. maijā 22:25 UTC ar nesējraķeti Atlas SLV-3 Agena-D no Kanaveralas zemesraga Gaisa spēku stacijas laukuma LC-13. 8. maijā 21:54 UTC Lunar Orbiter 4 iegāja orbītā ap Mēnesi. Tā orbīta tika pazemināta līdz 2706 × 6111 km (daudz augstāka nekā pirmajiem trīs Lunar Orbiter). 11. maijā sākta attēlu uzņemšana, bet tika konstatēta problēma kameras siltuma aizsardzības aizvērtņa darbībā. Lai nepieļautu gaismas iekļūšanu kamerā, tika veikti attiecīgi orientācijas manevri. 13. maijā tika atklāts, ka gaisma tomēr bija iekļuvusi kamerā un sabojājusi daļu filmas. Vēl tika pamanīta neliela aizmiglošanās objektīvam, ko radīja kondensāts zemā temperatūrā. 20. maijā pamanīta problēma ar filmas pārtīšanas mehānismu, tāpēc fotografēšana pārtraukta 26. maijā. 1. jūnijā tika pabeigta fotogrāfiju apstrāde un sākta pārraidīšana uz Zemi. 4 Uz Zemes tika saņemti 419 augstas izšķirtspējas un 127 vidējas izšķirtspējas kadri, aptverot 99 % Mēness redzamo daļu. Pēc tam kosmiskais aparāts tika izmantots sekošanas nolūkiem un citu eksperimentu veikšanai. 24. jūlijā zaudēti sakari ar Lunar Orbiter 4. Pēc aprēķiniem tas ietriecās Mēness virsmā aptuveni 1967. gada 6. oktobrī.