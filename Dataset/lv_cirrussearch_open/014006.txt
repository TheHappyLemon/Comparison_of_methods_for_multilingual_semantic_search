Ausainā pūce (Asio otus) ir vidēja izmēra naktsaktīva pūce, kas izplatīta visā Eiropā, izņemot galējos ziemeļus, Āzijā līdz Tālajiem Austrumiem, Ziemeļāfrikā no Marokas līdz Tunisijai un Ziemeļamerikā no Kanādas dienvidiem līdz Meksikai. Ausainai pūcei ir 4 pasugas. Izplatības areāla ziemeļu populācijas ir pilnībā migrējošas, kas pārvietojas uz izplatības areāla dienvidu teritorijām. Migrē arī areāla centrālās daļas populācijas. Reizēm migrējošie putni pārsniedz izplatības dienvidu robežu, sasniedzot Ēģipti, Irānu un Indiju.