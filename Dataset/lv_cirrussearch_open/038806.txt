2017. gada Tour de Suisse bija šosejas riteņbraukšanas daudzdienu sacensības, kuras notika no 10. līdz 18. jūnijam. Tā bija 81. reize, kad notika Tour de Suisse sacensības, tās bija 24. sacensības 2017. gada UCI Pasaules tūres kalendārā. Otro reizi triju gadu laikā sacensībās uzvarēja Slovēnijas braucējs Simons Špilaks (Katusha–Alpecin), sacensību vadību pārņemot septītajā posmā, kad izcīnīja uzvaru vienatnē. Viņš kopvērtējumā finišēja ar 48 sekunžu pārsvaru pār BMC Racing Team braucēju Damiāno Karūzo, bet pjedestālu noslēdza LottoNL-Jumbo sportists Stevens Kreisveiks vēl 20 sekundes aiz Karūzo. Sacensību punktu klasifikācijā sesto reizi septiņu gadu laikā uzvarēja Peters Sagans (Bora–Hansgrohe), uzlabojot sev piederošo rekordu posmu uzvarās par divām līdz piecpadsmit; Aqua Blue Sport braucējs Lase Normans Hansens uzvarēja kalnu braucēju klasifikācijā, vadībā esot jau no otrā posma, bet labākais Šveices pārstāvis bija Matiass Franks (AG2R La Mondiale), kurš finišēja septītais kopvērtējumā. Komandu klasifikācijā uzvarēja AG2R La Mondiale, kur Franka sniegumu papildināja Domeniko Pocovivo iegūtā ceturtā vieta.