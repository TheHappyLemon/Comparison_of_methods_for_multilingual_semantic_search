Sers Patriks Stjuarts (angļu: Patrick Stewart; dzimis 1940. gada 13. jūlijā) ir angļu teātra, kino, televīzijas un balss aktieris. Savas ilgās aktiera karjeras laikā vairākas reizes ticis nominēts Olivjē, Zelta globusa, Emmy, Ekrāna aktieru ģildes un Saturna balvām. Savu karjeru uzsāka un ilgstoši strādāja Karaliskajā Šekspīra kompānijā. Stjuarts 1979. gadā saņēma Lorenca Olivjē balvu kā labākais otrā plāna aktieris par tēlojumu Vestendas teātra izrādē "Antonijs un Kleopatra". Pirmās nozīmīgās Stjuarta ekrāna lomas bija BBC televīzijas seriālos un filmās 1970. gadu vidū un beigās, tajā skaitā arī filmā Hedda un miniseriālā I, Claudius. 1980. gados Patriks Stjuarts sāka filmēties ASV televīzijā un kinofilmās. Lielāko atpazīstamību viņš iemantoja ar kapteiņa Žana Lūka Pikāra lomu filmā Star Trek: The Next Generation un turpmākajās "Zvaigžņu ceļa" filmās, ar Profesora Čārlza Ksavjēra lomu "X-cilvēku" filmu sērijā, ar galveno lomu kabeļtelevīzijas kanāla Starz seriālā Blunt Talk, kā arī ar ierunātajām lomām — CIP direktora vietnieku Eiveriju Buloku seriālā "Amerikāņu tētuks" un stāstnieku filmā "Teds". Turpinot sadarbību ar Karalisko Šekspīra kompāniju, 2008. gadā Stjuarts atveidoja karaļa Klaudija lomu Vestendas teātra izrādē "Hamlets" par ko saņēma savu otro Olivjē balvu. 1993. gadā izdevums TV Guide nosauca Stjuartu par labāko 1980. gadu dramatisko lomu televīzijas aktieri. 1996. gada 16. decembrī viņš saņēma zvaigzni Holivudas Slavas alejā. 2010. gadā kariene Elizabete par izciliem sasniegumiem aktiermākslā iesvētīja Stjuartu bruņinieku kārtā.