Detroitas "Red Wings" (angļu: Detroit Red Wings) ir profesionāls ASV hokeja klubs, kas bāzēts Detroitā, Mičiganas štatā, ASV. Klubs spēlē Nacionālās hokeja līgas Austrumu konferences Atlantijas okeāna divīzijā. Tas tika dibināts 1926. gadā kā Detroitas "Cougars" un kopš dibināšanas brīža spēlē NHL. Klubs ir viens no sešiem NHL klubiem, kas līgā spēlē sākot ar tās pašām pirmajām sezonām. Savas pastāvēšanas vēsturē "Red Wings" ir 11 reizes uzvarējis NHL, 6 reizes kļuvis par konferences uzvarētāju un 18 reizes — divīzijas čempionu. Komandas izcīnītie 11 čempiontituli ir labākais NHL rādītājs starp ASV klubiem un trešais labākais rādītājs visā līgā (vairāk izcīnītu čempiontitulu ir Monreālas "Canadiens" un Toronto "Maple Leafs"). Mājas spēles komanda aizvada Little Caesars Arena hallē.