Kergelēna arhipelāgs (franču: Archipel des Kerguelen vai Îles Kerguelen) ir Francijas Dienvidjūru un Antarktikas Zemēs ietilpstošs arhipelāgs Indijas okeāna dienviddaļā. Arhipelāga galvenā sala ir Grantēra (saukta arī par Kergelena salu), kas aizņem 6675 km² no arhipelāga 7215 km². Pārējās nozīmīgākas salas ir Foša sala, Nuažēzu salas, Hava sala, Ildupora. Klimats salās ir mitrs un vēss ar biežu spēcīgu vēju. Augu valsts pārsvarā raksturīga subantarktiskajiem reģioniem, kuru lielā mērā nopostījuši ievestie truši un ziemeļbrieži. Putnu ligzdošanas vieta. Salas 1772. g. atklājis franču jūrasbraucējs Īvs Žozefs de Kergelēns de Tremarē (Yves-Joseph de Kerguelen de Trémarec). Salu ilgus gadus par bāzi izmantojuši vaļu mednieki. Bijuši salu kolonizācijas mēģinājumi, pēdējais 1912.—1931.g. Salā darbojas zinātniskā stacija.