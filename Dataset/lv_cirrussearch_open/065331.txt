Baltkrievijas Nacionālā bibliotēka (baltkrievu: Нацыянальная бібліятэка Беларусі, krievu: Национальная библиотека Беларуси) ir dibināta 1922. gada 15. septembrī. Tagad tā atrodas 72 metrus augstā ēkā Minskā, Baltkrievijā. Tajā ir 22 stāvi un tā tika pabeigta 2006. gada janvārī. Ēkā atrodas 500-vietīga konferenču zāle. Tās galvenais arhitektoniskais komponents ir rombikuboktaedrs. Bibliotēkas galveno ēku atklāja 2006. gada 16. jūnijā. Baltkrievijas Nacionālā bibliotēka ir galvenais informatīvais un kultūras centrs valstī. Tās krājumos ir 8 miljoni dažādu formātu glabāšanas vienību. 1993. gadā bibliotēka uzsāka veidot savus elektroniskās informācijas resursus. Tajā veido dažādus bibliogrāfiskas, grafiskas, pilna teksta, skaņu un lingvistiskas datubāzes, kas satur vairāk kā 2 miljonus ierakstu. Datubāžu repertuārs ir visai plašs: sociālās zinības, vēsture, Baltkrievijas māksla un kultūra. Bibliotēkas lietotājiem ir pieeja arī citu bibliotēku datubāzēm un informācijas institūcijām, ieskaitot ārvalstu. Pēc bibliotēkas pakalpojumiem ir liels pieprasījums. Bibliotēkas pakalpojumus izmanto vairāk kā 90 tūkstoši Baltkrievijas iedzīvotāju, kuri gada laikā izmanto 3,5 miljonus dokumentu. Katru dienu bibliotēku apmeklē 2,2 tūkstoši cilvēku, aplūkojot 12 tūkstošus dokumentu no tās fondiem.