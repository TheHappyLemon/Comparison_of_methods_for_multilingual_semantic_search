UEFA Kausu ieguvēju kauss bija ikgadējs futbola klubu turnīrs, kurā piedalījās pēdējie nacionālo kausu turnīru čempioni. Šis kauss bija viens no vairākiem UEFA organizētajiem Eiropas klubu turnīriem. Pirmoreiz turnīrs notika 1960.—61. gada sezonā, bet pēdējoreiz 1998.—99. gadā. Pēc tam turnīrs tika likvidēts, lai radītu vietu UEFA Čempionu līgas tālākai paplašināšanai. Nacionālo kausu ieguvēji tagad kvalificējas UEFA Eiropas līgai (iepriekš UEFA Kausam). Līdz savai likvidācijai Kausu ieguvēju kauss tika uzskatīta par otro prestižāko no trīs Eiropas klubu turnīriem aiz UEFA Čempionu līgas/Eiropas kausa un pirms UEFA kausa, lai arī tika uzskatīts, ka šo kausu no trim bija visvieglāk iegūt. Tomēr nevienam klubam neizdevās šo kausu iegūt divus gadus pēc kārtas. Pat tādi tradīcijām bagāti klubi kā FC Barcelona, Valencia CF, Londonas "Arsenal", AC Milan, Amsterdamas "Ajax", Briseles "Anderlecht", Mančestras "United", Parīzes "Saint-Germain", Fiorentina un Madrides "Atletico" nespēja iegūto kausu aizstāvēt. Īpaši šis lāsts tika piesaukts pēc Londonas "Arsenal" zaudējuma 1995. gada finālā un Parīzes "Saint-Germain" zaudējuma 1997. gadā Sākot ar 1972. gadu turnīra uzvarētājs kvalificējās UEFA Superkausam, kurā tam bija jāspēlē pret Eiropas kausa (vēlāk UEFA Čempionu līgas) uzvarētāju. Pēc Kausu ieguvēju kausa pārtraukšanas Superkausam kvalificējas UEFA kausa uzvarētājs.