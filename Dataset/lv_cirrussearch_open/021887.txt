"Pusdienas uz debesskrāpja" (angļu: Lunch atop a Skyscraper) jeb "Ņujorkas celtnieki pusdienojam uz šķērssijas" (New York Construction Workers Lunching on a Crossbeam) ir slavena melnbaltā fotogrāfija, kas 1932. gadā uzņemta RCA Building celtniecības laikā Ņujorkā, ASV. Fotogrāfijā redzami vienpadsmit celtnieki pusdienu pārtraukumā sēžam uz augstceltnes 69. stāva dzelzs šķērssijas 250 metru augstumā. Fotogrāfijā redzamajiem celtniekiem nav drošības siksnu, jo Lielā depresijas laikā cilvēki vēlējās strādāt jebkādu darbu neskatoties uz drošības apstākļiem. Fotogrāfija uzņemta 1932. gada 20. septembrī RCA Building ēkas 69. stāvā celtniecības pēdējo mēnešu laikā. Lai arī strādnieki bija īsti, tiek uzskatīts, ka attiecīgais brīdis iestudēts jaunā debesskrāpja popularizēšanai. Oriģināla negatīva stikla plāksne glabājas Betmana arhīvā (Bettmann Archive) Pensilvānijā, kas pēc negadījuma 1996. gadā saplīsa piecās daļas. Līdz mūsdienām saglabājies tikai viens oriģinālattēls, ko 2017. gada sākumā izstādīja Frieze galerijā Ņujorkā. Ilgstoši fotogrāfijas autors nebija zināms, tomēr kopš 2003. gada par fotogrāfijas autoru uzskata Čārlzu Ebetsu. Tāpat nav zināma identitāte lielākajai daļai fotogrāfijā attēloto personu. Ir zināms, ka piektā persona no kreisās puses ir Albins Svensons (Albin Svensson) un sestā persona ar cigareti ir Jons Jūhansens i Bakagords (John Johansson i Backagård).