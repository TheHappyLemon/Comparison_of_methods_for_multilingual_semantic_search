Peptiskās čūlas slimība ir gremošanas orgānu sistēmas slimība, čūla gremošanas sistēmā, kas rodas situācijā, kad ir izzudis balanss starp gremošanas orgānu gļotādu aizsargājošajiem faktoriem un tiem faktoriem, kas uz to iedarbojas kairinot vai bojājot. Šaurāki termini ir kuņģa čūla un divpadsmitpirkstu zarnas čūla, kas norāda jau uz konkrēto peptiskās čūlas izveidošanās vietu. Peptiskās čūlas slimības cēloņi var būt helikobaktērijas, nesteroīdie pretiekaisuma medikamenti, smēķēšana, kā arī Krona slimība. Savukārt simptomi var būt atšķirīgi, kas atkarīgi no čūlas izveidošanās vietas, tas ir, vai tā radusies kuņģī, divpadsmitpirkstu zarnā vai barības vadā.