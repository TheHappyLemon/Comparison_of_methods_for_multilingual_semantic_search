Šis raksts ir par filmu. Par citām jēdziena Gravitācija nozīmēm skatīt nozīmju atdalīšanas lapu. "Gravitācija" (angļu: Gravity, lietots arī nepareizs nosaukums "Gravitāte") ir 2013. gada zinātniskās fantastikas trilleris un kosmosa drāma, kuras režisors ir Alfonso Kuarons. Filma ir stāsts par diviem astronautiem, kuru Space Shuttle kosmosa kuģis tiek iznīcināts katastrofas rezultātā, un viņu cenšanos atgriezties uz Zemes. Filmā galvenās lomas attēlo Sandra Buloka un Džordžs Klūnijs. Filmas "Gravitācija" pirmizrāde notika 2013. gada 28. augustā Venēcijas kinofestivālā. Filma tikusi atzinīgi novērtēta, Amerikas Kinoinstitūts to nosauca par vienu no desmit gada labākajām filmām, tāpat tā tikusi nominēta dažādiem apbalvojumiem dažādās kategorijās. Filma tika nominēta desmit Amerikas Kinoakadēmijas balvām, no kurām ieguva septiņas, tai skaitā Kuarons saņēma labākā režisora balvu. Filma ir tikusi atzinīgi novērtēta arī par reālistisko atspoguļojumu, ko atzīmējuši vairāki ar NASA saistīti cilvēki, lai arī filmā ir bijušas vairākas neprecizitātes.