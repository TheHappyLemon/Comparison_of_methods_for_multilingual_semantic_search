Tortilja (spāņu: tortilla) ir maizes paveids, plaši izplatīts kā ikdienas ēdiens Meksikā un ASV dienvidos, kā meksikāņu virtuves sastāvdaļa — citur pasaulē. Gatavo no neraudzētas kukurūzas vai kviešu miltu mīklas. Cep vai nu kā plāceņus (galvenokārt no kviešu miltu mīklas) vai čipsus (no kukurūzas miltu mīklas). Izmanto dažādu meksikāņu ēdienu pagatavošanai, tortiljā ievīstot dažādus ingredientus (gaļu, dārzeņus, olas, zivis, sieru, gvakamoli u.c. — burito, tako, enčilada, fahita u.c.). Čipsus izmanto galvenokārt kā piedevu dažādiem ēdieniem (chili con carne) maizes vietā. Tortiljas izmanto arī dažādu citu ēdienu (kanapē, ruletes, sendviča) pagatavošanai. Centrālamerikas indiāņi tortiljas no kukurūzas miltiem cepuši jau kopš seniem laikiem un navatlu valodā to nosaukums ir tlaškalji (tlaxcalli). Mūsdienu nosaukuma izcelsme saistāma ar spāņu konkistadoriem, kuriem šie plāceņi atgādināja omletes, ko Spānijā apzīmē ar vārdu tortilla.