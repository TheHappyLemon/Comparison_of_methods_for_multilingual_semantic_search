Spīdvejs ir motosporta paveids, kurā piedalās ar speciāliem motocikliem. Šī sporta veida pirmsākumi ir meklējami ap 1930. gadu. Sacīkstes notiek stadionā ar speciālu izdedžu vai grants segumu. Stadiona kopējais garums ir 400 metri. Lai varētu panākt lielāku ātrumu un labāku rezultātu, sportisti līkumos motociklu ievada sānslīdē un tādā veidā izbrauc visu līkumu. Spīdvejs ir īpaši populārs centrālajā un austrumu Eiropā, Skandināvijā, Apvienotajā Karalistē, mazāk izplatīts Austrālijā un Jaunzēlandē. Ļoti izplatīts tas ir arī Kanādā un ASV. Retāk ir sastopams ledus spīdvejs, kurā ar motocikliem (kuru riepas ir aprīkotas ar speciālām metāla radzēm) brauc pa ledus trasi. Motocikliem nav bremžu, un tiem ir tikai viens pārnesums. Motociklu darbināšanai izmanto speciālu degvielu — metanolu. Metanolu izmanto tieši savu specifisko īpašību dēļ, tas spēj izturēt lielu spiedienu, jo šiem motocikliem ir forsēti dzinēji ar lielu kompresijas pakāpi. Dzinēju darba tilpums ir no 125 cm3 līdz 650 cm3 (divtaktu vai četrtaktu), un jaudīgākie spēj attīstīt līdz 55 kW lielu jaudu un apgriezienu skaits minūtē spēj sasniegt 10 000.