Pjērs van Hoidonks (nīderlandiešu: Pierre van Hooijdonk, dzimis 1969. gada 29. novembrī) ir bijušais Nīderlandes futbolists, spēlēja uzbrucēja pozīcijā, bijis Nīderlandes futbola izlases dalībnieks. Van Hoidonks savas karjeras laikā pārstāvēja vairākus Eiropas klubus, kur viņš bija rezultatīvs vārtu guvējs. Vislielākos panākumus guvis ar Feyenoord komandu, ar kuru viņš 2002. gadā ieguva UEFA kausu, kā arī ar Fenerbahçe, ar kuru viņš divas reizes kļuva par Turcijas Superlīgas čempionu. Van Hoidonks tiek uzskatīts par vienu no labākajiem tiešo brīvsitienu izpildītājiem. Ar Nīderlandes futbola izlasi piedalījies 1998. gada FIFA Pasaules kausā, kā arī 2000. un 2004. gada Eiropas čempionātā.