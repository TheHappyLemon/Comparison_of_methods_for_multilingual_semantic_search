Dienvidslāvijas karaliste piedalījās 1936. gada vasaras olimpiskajās spēlēs, kas norisinājās Nacistiskās Vācijas galvaspilsētā Berlīnē no 1936. gada 1. līdz 16. augustam. Šī bija piektā reize, kad Dienvidslāvija piedalījās vasaras olimpiskajās spēlēs. 1936. gada vasaras olimpiskajās spēlēs Dienvidslāviju pārstāvēja 90 sportisti (75 vīrieši un 15 sievietes), kuri startēja 12 olimpiskajos sporta veidos. Šī bija līdz tam lielākā olimpiskā komanda, kas Dienvidslāviju pārstāvējusi olimpiskajās spēlēs. Kā arī šī bija pirmā reize, kad Dienvidslāvijas olimpiskajā komandā bija arī sievietes, sportistes un līdz 1980. gada Maskavas spēlēm tas bija lielākais sieviešu-sportistu skaits no Dienvidslāvijas, kas startējušas olimpiskajās spēlēs. Vislielākais sportistu skaits, 21 sportists, šajās olimpiskajās spēlēs startēja vieglatlētikā. Pirmo reizi Dienvidslāvija bija pārstāvēta vairākos olimpiskajos sporta veidos — airēšanā, burāšanā, daiļlēkšanā, paukošanā, smaiļošanā un kanoe airēšanā un šaušanā. Savukārt no komandu sporta veidiem tā pirmo reizi startēja ūdenspolo. Dienvidslāvijas sportisti šajās vasaras olimpiskajās spēlēs izcīnīja vienu sudraba medaļu. Šo medaļu vingrošanā izcīnīja jau vairāku olimpisko medaļu īpašnieks Leons Štukeļs. Šī viņam bija sestā un arī pēdējā olimpiskā medaļa, ko viņš izcīnīja olimpiskajās spēlēs. Dienvidslāvijas karognesējs olimpisko spēļu atklāšanas ceremonijā bija vieglatlēts Milans Stepišniks.