Podagra (grieķu: podagra — ‘kāju slazds’), arī ģikts (no vācu: Gicht), ir slimība, kuru izraisa vielmaiņas traucējumi. Tā ir urīnskābes sāļu (urātu) uzkrāšanās organismā un izgulsnēšanās dažādos orgānos. Podagra kļuvusi par izplatītāku slimību pēdējās desmitgadēs, kādā dzīves posmā ar to sastopas 1—2% Rietumu civilizācijas iedzīvotāju. Izplatības pieaugums var tikt izskaidrots ar riska faktoru pieaugumu, piemēram, metabolo sindromu, lielāku dzīves ilgumu un izmaiņām diētā un aptaukošanos. Senākos laikos podagra bija pazīstama arī kā "karaļu slimība" vai "bagāto cilvēku slimība".