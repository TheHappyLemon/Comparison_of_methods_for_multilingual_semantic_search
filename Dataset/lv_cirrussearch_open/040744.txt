Opus Pro ir latviešu smagā roka grupa, kas izveidota 1986. gadā. Grupas kodolu veidoja solists Alex, īstajā vārdā Oļegs Andrejevs, kā arī ģitārists un dziesmu autors Harijs Zariņš. Opus Pro bija viena no populārākajām latviešu grupām 20. gadsimta 80. un 90. gados. Kopš 2010. gada septembra, kad grupu pameta ģitārists un daudzu dziesmu līdzautors Harijs Zariņš un basģitārists Uldis Krūmiņš, grupai ir pievienojušies divi jauni grupas dalībnieki — ģitārists Artūrs Zemnieks un basģitārists Jānis Retenais. 2010. - pašlaik 2010. gadā ģitāristam Harijam Zariņam, pametot grupu, sākas jauns posms “Opus Pro” pastāvēšanas vēsturē. Pēc Alex iniciatīvas grupas taustiņinstrumentālists Jānis Valters sāk veidot jauno grupas sastāvu - tiek uzrunāts basģitārists Jānis Retenais un ģitārists Artūrs Zemnieks. Bundzinieka vietu nemainīgi turpināja ieņemt Juris Veremejs. Atzīmējot “Opus Pro” atgriešanos mūzikas apritē, top dziesma ar atbilstošu nosaukumu “Būsim kopā arvien”. Drīz vien seko arī citas dziesmas, taču to ierakstīšana kavējas dažādu iemeslu dēļ. 2016. gadā “Opus Pro” atzīmē 30 gadu jubileju ar vērienīgu koncerttūri.  Cilvēku ieinteresētība ir liela, un, saprotot, ka “Opus Pro” vēl nav aizmirsts, tiek nolemts iepriecināt grupas cienītājus ar jaunu studijas albumu. Šajā laikā grupas sastāvā atkal notika izmaiņas - lielās noslogotības dēļ grupu pameta Jānis Retenais (mūzikas akadēmijas acoc.prof) un viņa vietā stājās agrākais basģitārists Uldis Krūmiņš. 2017. gada vasarā sākās darbs pie albuma “Būsim kopā arvien” un studijā „Sound Division” tiek ierakstītas deviņas dziesmas. Tomēr albuma izdošana ieilgst un tas pie klausītājiem nonāk tikai 2019. gadā. Šajā laikā top arī videoklips dziesmai “Neaiziet”. Tomēr 2020. gadā paredzētie albuma prezentācijas koncerti Covid-19 izraisītās pandēmijas dēļ nenotiek. “Opus Pro” darbībā iestājas ilgstoša dīkstāve, bet lielāko triecienu grupa saņem 2021. gada nogalē –  27. decembrī mūžībā aiziet Alex. Grupa ir uz izjukšanas robežas, taču 2022. gadā tiek uzrunāts basģitārista Ulda Krūmiņa paziņu lokā esošais dziedātājs Jānis Drēģeris, kurš savu roka dziedātāja talantu pārliecinoši apliecināja Lietuvas televīzijas šovā “Lietuvos balsas”. 2022. gada vasarā “Opus Pro” atsāk darbību ar vairākiem koncertiem, no kuriem festivālā “Saldus Saule” tiek veikts video koncertieraksts, ko demonstrē televīzijas kanālā ReTV. 2023. gadā grupa sāk darbu pie jaunu dziesmu radīšanas un kā pirmā klausītāju uzmanībai tiek nodota dziesma “Atskaties”. Opus Pro ir uzstājusies kopā ar tādām pasaules mūzikas zvaigznēm kā “Whitesnake”, “ZZ Top”, “Nazareth”, “Slade”, “Sweet”, Bjorka, "CCR”. Grupa ir izdevusi albumus "Dzimene" un "Es eju tevi zagt", labāko dziesmu izlasi un albumu "Tu un es" kopā ar solista Alex meitu Aiju (tobrīd pazīstama kā Aisha). Aija Andrejeva ar grupu sadarbojas kopš 2004. gada. Pēc 6 gadu pārtraukuma 2012. gadā grupa ieraksta dziesmu "Mēs būsim kopā arvien". 2016. gadā grupa rīkoja koncerttūri "Rozā lietus" par godu savas pastāvēšanas 30 gadu jubilejai. Populārākās un pazīstamākās "Opus Pro" dziesmas ir "Brīvību Baltijai", "Es un tu", "Rozā lietus", "Šonakt" un "Mīļā", "Tu man es Tev".