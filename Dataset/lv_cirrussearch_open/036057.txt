Ekumenopole (no grieķu: οἰκουμένη, oikouménê — 'pasaule' un πόλις, pólis — 'pilsēta', līdz ar to savienojumā veidojot apzīmējumu pilsētas pasaule jeb pasaule, kuru veido viena vesela pilsēta) ir hipotētisks koncepts, kurā visa apdzīvojamā pasaule jeb planēta ir ieskauta vienā nepārtrauktā pilsētā. Ekumenopoles terminu 1967. gadā izgudroja grieķu pilsētas plānotājs Konstantinoss Doksiadis (Constantinos Doxiadis), lai tādējādi atveidotu konceptuālo ideju, ka tālākā nākotnē planētas urbanizācija liks pasaules lielākajām pilsētu aglomerācijām izplesties un apvienoties vienā nepārtrauktā globālā pilsētā. Mūsdienās ekumenopoles koncepts vairāk tiek attēlots tieši zinātniskās fantastikas darbos un filmās, kur viena no populārākajām un atpazīstamākajām ekumenopolēm ir Korusantas planēta "Zvaigžņu karu" sāgas fantāziju galaktikā.