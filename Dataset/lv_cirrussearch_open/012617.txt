Raimila krasts (angļu: Rymill Coast) ir Antarktīdas piekrastes daļa Pālmera Zemes rietumos gar Džordža VI šaurumu. Stiepjas no Batresa nunatakiem dienvidos līdz Džeremija ragam ziemeļos. Dienvidos robežojas ar Ingliša krastu, ziemeļos — ar Greiema Zemes Faljēra krastu. Krasta kopējais garums ir ap 340 km. Lielāko daļu piekrastes aizņem Džordža VI šelfa ledājs, ziemeļdaļā — no ledus nosacīti brīvā Džordža VI šauruma ieeja, ko reizēm dēvē par Simonova līci. Iekšzemē paceļas vairākas nelielas kalnu grēdas, no kurām uz šelfa ledāju noplūst šļūdoņi. Krastu 1935. gada 23. novembrī no lidmašīnas nofotografēja Linkolna Elsvērta ekspedīcija, vēlākos gados pētījušas Britu Greiema Zemes ekspedīcija (1936), Finna Ronnes ekspedīcija (1940) un citas. Nosaukts 1985. gadā par godu Greiema Zemes ekspedīcijas vadītājam austrālietim Džonam Raimilam. Krasta ziemeļdaļā 1958. gadā tika ierīkots argentīniešu patvērums Nogala de Saldana, tagad pamests.