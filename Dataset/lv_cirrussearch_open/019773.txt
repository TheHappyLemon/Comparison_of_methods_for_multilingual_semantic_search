Evandželista Toričelli (itāļu: Evangelista Torricelli, izrunā: [evandʒeˈlista torriˈtʃɛlli]; dzimis 1608. gada 15. oktobrī, miris 1647. gada 25. oktobrī) bija itāļu fiziķis un matemātiķis. Strādājis Florences universitātē, kur kopš 1642. gada bija profesors. Darbojies mehānikas un pneimatikas nozarēs. Viņš ir pazīstams ar likuma, kas nosaka ātrumu, ar kādu pa mazu vaļēja trauka atvērumu iztek šķidrums, formulēšanu. Tāpat Toričelli ir pazīstams kā barometra izgudrotājs. 1643. gadā atklājis atmosfēras spiedienu, nākamajā gadā kļuva par pirmo, kas laboratorijas apstākļos ieguvis vakuumu, kas pazīstams arī kā Toričelli "tukšums".