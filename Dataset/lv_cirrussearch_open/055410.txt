Trīsvienības koledža (angļu: Trinity College, Cambridge) ir 1546. gadā dibināta Kembridžas Universitātes koledža. To dibinājis Anglijas karalis Henrijs VIII un tā ir viena no prestižākajām un nopelniem bagātākajām koledžām universitātē. Trīsvienības koledžas locekļi ieguvuši 34 Nobela prēmijas (visvairāk kā jebkura cita Kembridžas vai Oksfordas Universitātes koledža), 5 Fīldsa medaļas un vienu Ābela prēmiju. Tās locekļu vidū minami Frānsiss Bēkons, 6 Lielbritānijas premjerministri, fiziķi Īzaks Ņūtons, Džeimss Maksvels, Ernests Rezerfords un Nilss Bors, matemātiķi Šrīnivāsa Rāmānudžans un Maikls Atja (Michael Atiyah), dzejnieki Bairons un Alfreds Tennisons (Alfred, Lord Tennyson), vēsturnieki Tomass Makolejs (Thomas Babington Macaulay) un Eduards Karrs (E. H. Carr), filozofi Ludvigs Vitgenšteins un Bērtrands Rasels. 19. gadsimtā Trīsvienības koledža bija viena no Kembridžas apustuļu centriem. No Trīsvienības koledžas nāk trīs no pieciem Kembridžas piecinieka pārstāvjiem, tostarp pazīstamākais no tiem — Kims Filbijs.