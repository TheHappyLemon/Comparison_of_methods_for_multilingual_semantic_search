"Melnā Pantera: Vakanda mūžam" (angļu: Black Panther: Wakanda Forever) ir 2022. gada ASV supervaroņu filma, kas balstīta uz Marvel Comics komiksu tēlu Melnā Pantera. Filmu veidojusi Marvel Studios un izplata kompānija Walt Disney Studios Motion Pictures, tā ir turpinājums filmai "Melnā Pantera" (2018) un Marvel Cinematic Universe (MCU) 30. filma. Filmas režisors ir Raiens Kūglers, kas ir arī scenārija līdzautors kopā ar Džo Robertu Koulu. Lomas atveido Letiša Raita, Lupita Ņono, Danai Gurira, Vinstons Djūks, Florensa Kasumba, Dominika Torna, Mikaela Koela, Tenočs Uerta, Martins Frīmens un Andžela Baseta. Filmas sižets stāsta par Vakandas Karalistes līderu cīņu, lai aizsargātu savu tautu pēc karaļa Tčalas nāves. Doma par filmas turpinājumu radās jau 2018. gada februārī pēc filmas "Melnā Pantera" izdošanas. Kūglers jau turpmākajos mēnešos vienojās par atgriešanos filmas turpinājuma režisora krēslā, un 2019. gada vidū Marvel Studios oficiāli apstiprināja turpinājuma izstrādi. Filmas plāni mainījās 2020. gada augustā, kad no zarnu vēža nomira filmas galvenā tēla atveidotājs Čedviks Bouzmens, un Marvel izvēlējās viņa lomu neaizstāt ar citu aktieri. Tā paša gada novembrī noslēdza līgumus ar aktieru pamatsastāvu un 2021. gada maijā paziņoja filmas nosaukumu. Filmēšana norisinājās no 2021. gada jūnija beigām līdz novembra sākumam Atlantā, Bransvikā Džordžijā un Masačūsetsas apkārtnē, kad filmēšanu pārtrauca, lai Raita atgūtos pēc filmēšanas procesā iegūtās traumas. Filmēšanu atsāka 2022. gada janvāra vidū un beidza marta beigās Puertoriko. Filmas "Melnā Pantera: Vakanda mūžam" pirmizrāde ASV un Latvijā notika 2022. gada 11. novembrī, un tā ir Marvel Cinematic Universe ceturtās fāzes noslēgums. Filmas pasaules kases ieņēmumi ir vairāk nekā 839 miljoni ASV dolāru, ierindojot to sestajā vietā starp 2022. gada ienesīgākajām filmām.