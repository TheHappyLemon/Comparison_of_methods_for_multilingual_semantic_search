Olīvas, arī olīves, ir olīvkoku augļi. Ēšanai izmantojamās olīvas iegūst no Eiropas olīvkoka. Olīvas vēsturiski plaši ieguva Senajā Grieķijā un Anatolijā, bet mūsdienās tās novāc arī citos pasaules reģionos. Joprojām visvairāk olīvu iegūst Vidusjūras reģionā. 2017. gadā visvairāk olīvu tika ievākts Spānijā. Nākamās lielākās valstis pēc novākto olīvu daudzuma bija Grieķija, Itālija, Turcija, Maroka, Ēģipte, Tunisija, Portugāle un Sīrija. No olīvām iegūst olīveļļu, vai arī tās uzturā tiek lietotas svaigā veidā — olīvas tiek lietotas gan kā uzkodas, gan kā piedeva citiem ēdieniem. Olīvas var būt zaļas, melnas, sārtas, violetas un pat baltas. Augļi nogatavojas 4—6 mēnešu laikā. Tajos ir 15—40% eļļas (augļa mīkstumā līdz 75%). No viena koka sezonas laikā iegūst vidēji 20 kilogramus olīvu.