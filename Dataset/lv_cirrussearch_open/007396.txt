Šis raksts ir par programmatūru. Par citām jēdziena SVN nozīmēm skatīt nozīmju atdalīšanas lapu. Apache Subversion jeb SVN ir brīva, atvērta pirmkoda versiju pārvaldības sistēma, kuru 2000. gadā izveidoja kompānija CollabNet. Izmantojot Subversion, lietotāji var uzturēt failu pašreizējās un agrākās versijas, piemēram, programmatūras pirmkodu, tīmekļa lapas, dokumentāciju. Jaunas versiju pārvaldības sistēmas izveides mērķis bija tajā laikā plaši izmantotās Concurrent Versions System (CVS) trūkumu novēršana, saglabājot tās pamatfunkcijas. Pašlaik CVS tiek uzskatīta par novecojušu. Nozīmīgākie SVN uzlabojumi, attiecībā pret CVS ir: direktoriju versiju uzturēšana, izmaiņas vairākos failos var apvienot vienā revīzijā, efektīvi uztur izmaiņas bināros failos.