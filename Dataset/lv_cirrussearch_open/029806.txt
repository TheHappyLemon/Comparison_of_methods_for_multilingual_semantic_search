Asbels Kipruto Kiprops (Asbel Kipruto Kiprop; dzimis 1989. gada 30. jūnijā) ir Kenijas vieglatlēts, startē vidējo distanču skriešanā, specializējies 1500 m distancē. Divas reizes piedalījies Olimpiskajās spēlēs (2008, 2012). 2008. gadā Pekinā A. Kiprops finišēja otrajā vietā 1500 m distancē, taču pēc sākotnējā uzvarētāja Rašida Ramzi diskvalifikācijas par dopinga lietošanu Kiprops tika atzīts par sacensību uzvarētāju. 2012. gadā Londonā šajā distancē ierindojās 12. vietā. Divas reizes ir kļuvis par pasaules čempionu 1500 m distancē: 2011. gadā Tegu un 2013. gadā Maskavā. Arī viņa tēvs Deivids Kebenei bijis skrējējs.