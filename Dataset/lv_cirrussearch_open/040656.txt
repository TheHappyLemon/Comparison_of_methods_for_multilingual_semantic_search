Gerets Sautgeits (angļu: Gareth Southgate; dzimis 1970. gada 3. septembrī) ir angļu futbola treneris un bijušais futbolists. Spēlētāja karjeras laikā pārstāvējis klubus Crystal Palace, Aston Villa un Middlesbrough, aizvadījis 57 spēles Anglijas futbola izlasē. Kopš 2016. gada ir Anglijas izlases galvenais treneris. Futbolista karjeru sācis Londonas klubā Crystal Palace labās malas aizsarga pozīcijā. Vēlāk spēlējis arī kā pussargs. Pēc pāriešanas uz Aston Villa sācis spēlēt centra aizsarga pozīcijā. 2001. gadā pievienojās Middlesbrough, kurā aizvadīja piecas sezonas līdz noslēdza spēlētāja karjeru. Visās komandās ir pildījis kapteiņa pienākumus. Anglijas izlasē pirmo spēli aizvadīja 1995. gada 12. decembrī, nākot uz maiņu draudzības spēlē pret Portugāli. Izlases sastāvā piedalījies 1998. gada FIFA Pasaules kausa finālturnīrā, kā arī 1996. un 2000. gada Eiropas čempionātos. Bija iekļauts izlases sastāvā arī 2002. gada FIFA Pasaules kausā, taču laukumā nevienā spēlē neiznāca. Kopumā izlases rindās aizvadījis 57 spēles un guvis 2 vārtus. Trenera karjeru sāka 2006. gadā klubā, kurā bija beidzis spēlētāja karjeru — Middlesbrough. No 2013. līdz 2016. gadam strādāja ar Anglijas U-21 futbola izlasi. 2016. gada septembrī pēc Sema Elerdaisa atkāpšanās tika iecelts par Anglijas izlases galvenā trenera pienākumu izpildītāju. 2016. gada 30. novembrī tika apstiprināts amatā oficiāli, parakstot līgumu uz četriem gadiem.