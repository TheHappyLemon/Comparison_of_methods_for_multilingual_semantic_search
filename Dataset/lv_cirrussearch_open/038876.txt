Grozāmgrābslis jeb virpināmais (angļu: Fidget spinner) ir rotaļlieta, kas sastāv no gultņa centrā un plakanas vairāku izciļņu struktūras. Tas parasti veidots no metāla un plastmasas, veidots tā, lai bez lielas piepūles brīvi grieztos ap savu asi. Grozāmgrābšļi par populārām rotaļlietām kļuva 2017. gadā, lai arī līdzīgas rotaļlietas tika ražotas jau 1993. gadā. Rotaļlieta kļuva populāra skolēnu vidū; vairākas skolas aizliegušas to izmantošanu, jo tā traucē koncentrēties, bet citās skolās pastāv noteikumi par diskrētu lietošanu. Rotaļlietas reklāmā tai tika piedēvētas spējas palīdzēt cilvēkiem koncentrēties, atbrīvojot tos no stresa. Šim apgalvojumam nav rasti zinātniski pierādījumi.