Eiropas autoceļš E67, posmā starp Tallinu un Varšavu dēvēts arī par Via Baltica, ir autotransporta koridors, kas šķērso vairākas Austrum- un Ziemeļeiropas valstis, tostarp arī Latviju ziemeļu—dienvidu virzienā. Autoceļš sākas Helsinkos, Somijā un tā maršruts ir Helsinki—Tallina—Rīga—Panevēža—Kauņa—Varšava—Prāga. Šā ceļa kopīgais garums ir 1630 km, bet garums Latvijas teritorijā — 190 km. Latvijā nozīmīgākās investīcijas Via Baltica attīstībā veiktas izmantojot Eiropas Savienības pirmsiestāšanās finanšu instrumentus PHARE un ISPA. Via Baltica autotransporta koridoram pieslēdzas arī autoceļš E77 (Rīga—Karaļauči—Gdaņska).