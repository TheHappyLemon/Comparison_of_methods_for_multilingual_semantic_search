Džeraldīna Peidža (angļu: Geraldine Page, dzimusi 1924. gada 22. novembrī, mirusi 1987. gada 13. jūnijā) bija amerikāņu aktrise. Popularitāti ieguvusi ar lomām Brodvejā, kam sekoja nozīmīgas lomas Holivudas filmās un televīzijā, par ko saņēmusi Amerikas Kinoakadēmijas balvu (astoņas reizes nominēta), divas Primetime Emmy balvas, divas Zelta globusa balvas, vienu BAFTA kino balvu un četras nominācijas Tony balvai. Dzimusi Kirksvillā Misūri, Peidža studēja Čikāgas Mākslas institūtā, kā arī Ņujorkā pie Utas Hāgenas un Lī Strasberga, pēc kā viņa piedalījās savā pirmajā vesternā Hondo (1953), par ko tika izvirzīta savai pirmajai Amerikas Kinoakadēmijas balvai nominācijā "Labākā aktrise otrā plāna lomā". Par sadarbību ar Hāgenu viņa iekļuva Holivudas melnajā sarakstā un nepiedalījās filmās astoņus gadus. Peidža turpināja filmēties televīzijā un piedalīties teātru iestudējumos, par ko saņēma savu pirmo nomināciju Tony balvai par lomu izrādē "Jaunības putns ar saldo balsi" (Sweet Bird of Youth, 1959–60), šo pašu lomu viņa atveidoja arī 1961. gada kino adaptācijā par ko saņēma Zelta globusa balvu. Viņa tika nominēta Amerikas Kinoakadēmijas balvām par lomām filmās You're a Big Boy Now (1966) un Pete 'n' Tillie (1972), kam sekoja nominācija Tony balvai par lomu izrādē Absurd Person Singular (1974–75). Peidža ir piedalījusies trilleros What Ever Happened to Aunt Alice? (1969) kopā ar Rutu Gordoni, un The Beguiled (1971) kopā ar Klintu Īstvudu. 1977. gadā viņa ierunāja Madāmas Medūzas balsi The Walt Disney Company filmā "Glābējpeles", kam sekoja loma Vudija Allena filmā Interiors (1978), par ko viņa saņēma BAFTA kino balvu nominācijā "Labākā aktrise otrā plāna lomā". Pēc tā kad 1979. gadā Peidža tika iekļauta Amerikas teātra slavas zālē, viņa atgriezās Brodvejā ar galveno lomu izrādē Agnes of God (1982), par ko saņēma trešo Tony balvas nomināciju. Tāpat Peidža tika nominēta Amerikas Kinoakadēmijas balvām par lomām filmās The Pope of Greenwich Village (1984) un The Trip to Bountiful (1985), par pēdējo viņa saņēma balvu nominācijā "Labākā aktrise galvenajā lomā". Peidža nomira 1987. gadā Ņujorkā, laikā kad Brodvejas repertuārā bija izrāde ar viņas piedalīšanos Blithe Spirit, par ko viņa saņēma ceturto Tony balvas nomināciju.