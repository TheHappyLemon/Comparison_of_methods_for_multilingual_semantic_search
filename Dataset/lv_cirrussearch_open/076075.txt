Gīzas piramīdas ir trīs no Ēģiptes piramīdām, kas atrodas Gīzas nekropolē aptuveni 9 km attālumā no Gīzas vecpilsētas un 26 km uz dienvidrietumiem no Ēģiptes galvaspilsētas Kairas. Gīzas piramīdu kompleksā ietilpst arī Lielā Sfinksa. Heopsa piramīda, lielākā no Gīzas piramīdām, ir viens no septiņiem pasaules brīnumiem, vienīgais, kas saglabājies līdz mūsdienām. Gīzas piramīdas celtas ceturtās Senās Ēģiptes faraonu dinastijas valdīšanas laikā no 2575. līdz 2465. gadam p.m.ē. 1979. gadā Gīzas piramīdas tika iekļautas UNESCO Pasaules mantojuma sarakstā. Tā kā Gīzas piramīdas ir vienīgās, kas saglabājušās no Septiņiem pasaules brīnumiem, tās 2007. gadā automātiski iekļāva Septiņos jaunajos pasaules brīnumos.