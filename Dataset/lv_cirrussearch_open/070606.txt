Ričards Flaišers (angļu: Richard Fleischer; dzimis 1917. gada 8. decembrī, miris 2006. gada 25. martā) bija amerikāņu kinorežisors, kura karjera ilga četras desmitgades. Tādu Holivudas lielbudžeta filmu režisors, kā zinātniskās fantastikas filmas "20 000 ljē pa jūras dzelmi" (20,000 Leagues Under the Sea, 1954), Fantastic Voyage (1966) un "Zaļais soilents" (1973), vēsturiskās filmas "Vikingi" (The Vikings, 1958), reliģisko filmu Barabbas (1961), mūziklu "Doktors Dūlitls" (Doctor Dolittle, 1967), kara filmu Tora! Tora! Tora! (1970), melodrāmu Mandingo (1975), piedzīvojumu filmas "Konans iznīcinātājs" (Conan the Destroyer, 1984) un "Rudā Sonja" (1985). Flaišera dokumentālā filma Design for Death (1947) saņēma Amerikas Kinoakadēmijas balvu kategorijā "Labākā dokumentālā filma". Režisējis arī kriminālfilmas The Narrow Margin (1952), Compulsion (1959), The Boston Strangler (1968), 10 Rillington Place (1971) un The Don Is Dead (1973), muzikālo filmu "The Jazz Singer (1980) un šausmu filmu Amityville 3-D (1983). Flaišers nekad netika uzskatīts par autorkino veidotāju un nebija īpaši atzīts mākslinieks, tomēr daudzas viņa filmas bija finansiāli un komerciāli veiksmīgas.