2013. gada NBA Visu zvaigžņu spēle bija 62. Nacionālās basketbola asociācijas Visu zvaigžņu spēle. Tā notika 2012.—2013. gada NBA sezonas laikā 2013. gada 17. februārī Toyota Center arēnā Hjūstonā, Teksasas štatā. Spēli organizēja Hjūstonas "Rockets" vienība. Hjūstona tika izraudzīta par spēles norises vietu NBA komisāra Deivida Stērna paziņojumā 2012. gada 8. februārī. Šī bija trešā reize, kad Hjūstonā notiek NBA Visu zvaigžņu spēle (iepriekš 1989. un 2006. gadā). Spēlē uzvarēja Rietumu komanda ar 143—138. Visu zvaigžņu spēles nedēļas nogalē NBA kalendārā bija pārtraukums. Tajā norisinājās vairāki konkursi un tika aizvadītas vairākas spēles, tai skaitā slavenību spēle, jauno spēlētāju spēle (NBA līgas debitanti pret otrgadniekiem), slam dunk (bumbas trieciens grozā no augšas) konkurss, trīspunktu metienu konkurss. Visu zvaigžņu spēlē sacentās spēlētāji no Austrumu un Rietumu konferenču komandām. 18. janvārī tika paziņoti spēles starta piecinieki. 24. janvārī tika paziņoti arī spēles rezervisti.