Kristjans Palusalu (igauņu: Kristjan Palusalu; dzimis 1908. gada 10. martā [v.s. 26. februārī], miris 1987. gada 17. jūlijā), līdz 1935. gadam Kristjans Trosmanis (Kristjan Trossmann), bija igauņu cīkstonis. Vienīgais cīkstonis Olimpisko spēļu vēsturē, kas uzvarējis gan brīvajā, gan grieķu-romiešu cīņā. Piedalījies 1936. gada vasaras olimpiskajās spēlēs Berlīnē, Vācijā. Tajās izcīnīja zelta medaļu abās cīņu sporta smagsvara disciplīnās: gan brīvajā, gan grieķu-romiešu cīņā. Atgriežoties mājās, Tallinā viņu ielās sagaidīja aptuveni trešdaļa pilsētas iedzīvotāju. Igaunijā viņš kļuva par leģendu, kļuva par nācijas spēka simbolu. 1937. gadā Parīzē kļuva par Eiropas čempionu grieķu-romiešu cīņā. Pēc Igaunijas okupācijas 1940. gadā Palusalu nākamajā gadā tika apcietināts un nosūtīts uz Gulaga nometni Arhangeļskas apgabalā. Par bēgšanu notiesāts ar nāvi, tomēr vēlāk nosūtīts uz fronti cīnīties pret somiem Ziemas karā. Dezertējis, pārgājis somu pusē un pēc īsa apcietinājuma atgriezies dzimtenē. Pēc otrās padomju okupācijas apcietināts, bet vēlāk atļauts strādāt par treneri un sporta tiesnesi.