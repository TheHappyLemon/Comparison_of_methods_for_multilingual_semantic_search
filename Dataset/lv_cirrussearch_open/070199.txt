Kagajana (Cagayan) ir upe Filipīnās, Lusonas salas ziemeļos, valsts garākā upe un lielākā pēc ūdens caurplūdes. Sākas Karabaljo kalnos Nuevaviskajas provincē, plūst ziemeļu virzienā pa plašu ieleju starp Sjerramadri austrumos un Centrālo Kordiljeru rietumos. Augštecē kalnu upe; tās baseinā ierīkots Kaseknanas aizsargājamais ainavapvidus. Vidustecē upe uzņem savas galvenās pietekas Magatu (226 km), Čiko (233 km; kreisās) un Ilaganu (189 km; labā). Ietek Klusā okeāna Babujanas šaurumā pie Aparri. Upes ieleja ir nozīmīgs lauksaimniecības reģions (audzē rīsu, kukurūzu, mango, banānus, citrusaugus, tabaku), kā arī tās pietekās uzbūvētas vairākas hidroelektrostacijas. Musonu sezonā (no maija līdz oktobrim) upes baseinā bieži plūdi; vidējais gada nokrišņu daudzums ir no 1000 mm ziemeļos līdz 3000 mm dienvidos.