Nīderlandes kauss futbolā jeb KNVB kauss (nīderlandiešu: KNVB beker) ir futbola turnīrs Nīderlandē, kuru kopš 1899. gada organizē Nīderlandes Futbola asociācija (KNVB). To izveidoja pēc Anglijas FA kausa formāta. Turnīrā piedalās visas komandas no diviem augšējiem Nīderlandes čempionāta līmeņiem (Eredivisie un Eerste Divisie), kā arī četras labākās komandas no katra no sešiem trešā līmeņa turnīriem (Hoofdklasse), bet pārējās komandas tiek ņemtas no ceturtā līmeņa (Eerste Klasse). Turnīra fināls tradicionāli notiek De Kuip stadionā, kur tas bez pārtraukuma noticis kopš 1988. gada. Kausa ieguvēji nākamās sezonas sākumā spēlē pret Eredivisie uzvarētājiem, cīnoties par Johana Kruifa trofeju.