Roderiks Žans Brindamūrs (franču: Roderic Jean Brind'Amour, dzimis 1970. gada 9. augustā) ir Kanādas hokeja treneris un bijušais hokejists, spēlējis uzbrucēja pozīcijā. Pašlaik (2022) Brindamūrs ir NHL kluba Karolīnas "Hurricanes" galvenais treneris. 1988. gada NHL draftā Brindamūru ar kopēju devīto numuru izvēlējās Sentluisas "Blues". Brindamūrs NHL kopā spēlēja 20 sezonas tādās komandās kā Sentluisas "Blues", Filadelfijas "Flyers" un Karolīnas "Hurricanes". 2006. gadā ar Hurricanes komandu Brindamūrs kā kapteinis izcīnīja komandai pirmo Stenlija kausu. Kanādas hokeja izlases sastāvā Brindamūrs piedalījās trīs Pasaules čempionātos. 1994. gadā Itālijā tika izcīnītas zelta medaļas. Piedalījies arī 1998. gada ziemas olimpiskajās spēlēs Nagano. Kopš 2011. gada Brindamūrs strādā kā treneris NHL klubā Karolīnas "Hurricanes", sākot no 2018. gada arī kā galvenais treneris.