Albīts (no latīņu: albus — 'balts') ir ļoti izplatīts minerāls, kas atrodams visā pasaulē, arī Latvijā. Zinātniskajā literatūrā pirmoreiz aprakstīts 1815. gadā. Albītam raksturīgi dvīņu kristāli, kas izpaužas kā smalkas paralēlas svītras uz albīta kristālu virsmas. Nereti albītam ir sārti pertīti — mikroklīna ieslēgumi kristāliskajā struktūrā. Veidojas magmatiskajos procesos, sastopams granītos, arī metamorfajos iežos — ortogneisos un fillītos. Veidojas arī hidrotermālajos procesos.