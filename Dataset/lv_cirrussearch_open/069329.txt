Verdes salas šaurums (angļu: Verde Island Passage) ir ap 100 km garš un šaurākajā vietā ap 20 km plats jūras šaurums Filipīnu arhipelāgā, kas savieno Sibujanas jūru austrumos ar Dienvidķīnas jūru rietumos un atdala Lusonu ziemeļos no Mindoro dienvidos. Tālāk rietumos tas turpinās kā Kalavites šaurums. Šaurumā vairākas salas, lielākās no kurām ir Marikabana un Verde. Sala un šaurums nosaukti par godu spāņu kapteinim Huanam Verdem, kurš 16. gadsimtā iekaroja Batangasas reģionu Spānijai. Lielākās pilsētas krastos ir Batangasa Lusonas krastā un Kalapana Mindoro krastā. Ziemeļu piekrastē divi lieli līči — Balajanas līcis un Batangasas līcis. Šaurumā intensīva kuģu satiksme; to šķērso vairākas prāmju līnijas no Lusonas uz Mindoro. Šaurumam raksturīga bagātīga jūras fauna; šauruma teritorija nominēta par UNESCO Pasaules mantojuma objektu.