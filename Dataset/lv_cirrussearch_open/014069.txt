Waffen-SS (no vācu valodas — 'ieroču SS') bija 1939. gada nogalē no Schutzstaffel (saīsināti — SS) vienībām izveidota militārā organizācija, kas bija tieši pakļauta Trešā reiha reihsfīreram Heinriham Himleram. Šajā organizācijā iekļāvās gan kaujas, gan arī sardzes un kārtības dienesti. Waffen-SS mērķi, darbības virzieni bija duāli, piemēram, tai pakļautās vienības veica gan militāras, gan arī iekšlietu funkcijas. Tāpat no vienas puses tajā ietilpa elitāras vācu divīzijas, kurās dienēja tikai vācieši, bet tai pat laikā no 1941. gada Waffen-SS tika izmantota "brīvprātīgu" okupēto teritoriju tautu mobilizēšanai Waffen-SS leģionos, lai formāli apietu Hāgas konvenciju, kas to aizliedza darīt. Tieši tādēļ Waffen-SS sastāvā tika iekļauts arī Latviešu leģions. No teju miljona karavīru, kas dienēja Waffen-SS vienībās, aptuveni 57% nebija vācieši. Neskatoties uz to, ka organizācija atbildēja par Waffen-SS mobilizēšanas, organizācijas un citiem jautājumiem, tomēr frontē tās vienības pakļāvās Vērmahtam.