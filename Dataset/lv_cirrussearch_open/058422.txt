Harijs Kjūels (angļu: Harry Kewell, dzimis 1978. gada 22. septembrī) ir Austrālijas futbola treneris un bijušais futbolists, spēlējis uzbrucēja pozīcijā, bijis Austrālijas futbola izlases dalībnieks. Kopš 2023. gada Kjūels ir Japānas kluba Yokohama F. Marinos galvenais treneris. Savas spēlētāja karjeras laikā pārstāvējis Leeds United, Liverpool, Galatasaray, Melbourne Victory, Al-Gharafa un Melbourne Heart. Spēlējot Leeds United komandā, Kjūels 2000. gadā tika atzīts par PFA gada labāko jauno spēlētāju. 2001. gadā nominēts Zelta bumbas balvai. Ar Liverpool komandu 2005. gadā uzvarējis UEFA Čempionu līgā. Austrālijas futbola izlases sastāvā Kjūels 58 spēlēs guva 17 vārtus. Izlasi pārstāvējis 2006. un 2010. gada FIFA Pasaules kausā. Pārsvarā spēlējis malējā uzbrucēja pozīcijā, bet spēlējis arī kā uzbrūkošais pussargs. 2012. gadā Austrālijas līdzjutēju, spēlētāju un mediju vērtējumā Kjūels tika atzīts par Austrālijas labāko futbolistu.