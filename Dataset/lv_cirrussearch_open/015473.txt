Kloda Marsela Žorē (vairāk pazīstama kā Kloda Žada) (franču: Claude Jade; dzimusi 1948. gada 8. oktobrī, mirusi 2006. gada 1. decembrī) ir franču aktrise. Viņa ir spēlējusi Kristīnes lomu trīs Fransuā Trifo filmās: Baisers volés (1968), Domicile Conjugal (1970) un L'amour en fuite (1979). Pēc filmas “400 sitieni” panākumiem F. Trifo un Ž. P. Leo sadarbība attīstījās daudzu gadu garumā – pamatā A. Duanela filmu ciklā. Ciklu turpināja filma "Nozagtie skūpsti" (Baisers volés, 1968), kas veltīta A. Duanela un Kristīnes Darbonas attiecībām (lomā – Kloda Žada, Claude Jade). Šo abu varoņu attiecības – laulību, tās krīzi un šķiršanos – F. Trifo turpināja pētīt arī filmās “Mājas pavards” (Domicile conjugal, 1970) un "Bēgošā mīlestība" (L'amour en fuite). Alfrēds Hičoks atveda aktrisi uz Holivudu: 1969. gadā viņa spēlēja slepenā aģenta meitu filmā "Topāzs". Žada bija ne vien kinoaktrise, bet arī teātra un televīzijas aktrise. Viņa filmējās arī ārzemēs — PSRS ("Ļeņins Parīzē", Sergejs Jutkevičs, "Teherāna 43"), ASV, Itālijas un Japānas filmās. Līdzās kino filmām un darbam teātrī Kloda Žada filmējās arī televīzijas filmās un seriālos. Viņa bija īpaši populāra kā Véronique, piedzīvojumu seriāla Trīsdesmit zārku sala (L'île aux trente cercueils, 1979) varone. No 1998. līdz 2000. gadam viņa spēlēja ikdienas televīzijas seriālā Cap des Pins. 2004. gadā Žada publicēja savu autobiogrāfiju Baisers envolés.