Eat Your Salad ir latviešu mūzikas grupas Citi Zēni dziesma, ar kuru viņi pārstāvēja Latviju 2022. gada Eirovīzijas dziesmu konkursā Turīnā, Itālijā. Dziesma ir ieturēta fanka un popmūzikas stilā. Dziesmas mūzikas autors ir grupas basists Roberts Memmēns, bet vārdu autori ir Jānis Pētersons, Dagnis Roziņš un Jānis Jačmenkins. 12. februārī tiešraidē par Latvijas Televīzijas dziesmu konkursa "Supernova 2022", Eat Your Salad ieņēma 1. vietu, ko piešķīra gan skatītāji, gan žūrija. Telefonbalsojumā grupa saņēma 50 566 balsu. Dziesma kļuvusi par hitu sociālajos tīklos. Pēc 2022. gada 14. februāra datiem vietnē "TikTok" vairāk nekā 40 miljoni klausījumu, "Spotify" — pāri 200 000, "YouTube" — pāri 300 000. Dziesmā runā par vegānisma un ekoloģiskā dzīvesveida pievilcību. Pirmajā pantā runa ir par ekoloģiskā dzīvesstila lietām, ko dara grupa. Otrais pants ir pilns ar daudzām seksuālām atsaucēm, kas runā par ekoloģisko sievieti, kas piesaista grupu. Dziesma apvieno sevī vēstījumus par vegānismu un par to, ka šis raksturojums ir seksuāli pievilcīgs. Dziesma piesaistījusi uzmanību ar tās tekstu, jo par tās pirmo rindiņu “Instead of meat, I eat veggies & pussy” notika diskusijas, vai šis teksts Eirovīzijas dziesmu konkursa kontekstā ir cenzējams vai nē. EBU noteikumu dēļ dziesmas tiešraides interpretācijā ir īss pārtraukums, kad tiek pieminēts vārds "pussy". Šo situāciju komentēja grupas pārstāvis Jānis Pētersons: “Tāds arī bija mūsu mērķis!”, turpinot: “Ir jau forši turēties kaut kādos rāmjos, bet vislabākie panākumi ir tiem, kas pamēģina pabīdīt robežas, paskatīties, kas ir aiz tām. Protams, esam pārsteigti, ka tik īsā laikā esam aizgājuši tik tālu. Bet vislielākais prieks, ka komentāri un atsauksmes par jauno dziesmu lielākoties ir pozitīvas. Iespējams, esam šādi iekustinājuši pasaules interesi par mums. Tajā pašā laikā apzināmies, ka tas panākts ar interesantu veidu.” Dziesma nekvalificējās finālam un pusfinālā ieguva 14. vietu ar 55 punktiem.