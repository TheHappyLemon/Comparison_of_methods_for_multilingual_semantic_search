Luč-5B (Луч-5Б; zināms arī kā Luch-5B) ir Krievijas sakaru pavadonis, kas paredzēts Zemes orbītās esošu kosmisko aparātu sakaru nodrošināšanai. Palaists 2012. gada novembrī Pavadonis izgatavots uzņēmumā Informacionnyje sputnikovyje sistemy pēc Federālās kosmiskās aģentūras pasūtījuma, uz platformas Ekspress-1000 bāzes. Raidītājus un jaudas pastiprinātājus izgatavoja Francijas uzņēmums Thales Alenia Space. Japānas uzņēmums Sumitomo/Nec' piegādāja maztrokšņu pastiprinātājus un Majak raidītājus. Salīdzinot ar līdzīgu pavadoni Luč-5A, kas tika palaists 2011. gadā, Luč-5B korpuss pastiprināts ar stiklašķiedras karkasu, jo palaišanas laikā nesējraķetē virs tā atradās smagāks pavadonis Jamal-300K. Atrodoties ģeostacionārajā orbītā, kosmiskais aparāts retranslē telemetriju un citus datus starp zemās orbītās esošiem Krievijas pavadoņiem, kuri atrodas ārpus zemes staciju sakaru zonas, un zemes stacijām. Tas paredzēts galvenokārt sakaru nodrošināšanai ar Starptautiskās kosmosa stacijas (SKS) Krievijas segmentu un kosmosa kuģiem. Tāpat to var izmantot telemetrijas saņemšanai no nesējraķetēm un to augšējām pakāpēm, kad tās orbītā nogādā derīgās kravas. Luč-5B spēj sekot ātri kustošiem mērķiem orbītās. Tas ir apgādāts ar divām antenām 4,2 m diametrā, no kurām viena darbojas Ku joslā un otra — S joslas diapazonā. Katra antena var sekot mērķim neatkarīgi no otras. Ir seši raidītāji, kas spēj pārraidīt datus ar ātrumu līdz 150 Mb/s (Ku joslai) un 5 Mb/s (S joslai). Atšķirībā no Luč-5A, kuram uzstādīta arī avārijas signālu KOSPAS-SARSAT sistēmas aparatūra, Luč-5B tās vietā uzstādīta eksperimentāla sakaru lāzersistēma. Pavadonis paredzēts arī, lai pārraidītu korekcijas mērījumus GLONASS navigācijas pavadoņiem. Luč-5B tika palaists 2012. gada 2. novembrī 21:04:00 UTC ar nesējraķeti Proton-M/Briz-M no Baikonuras kosmodroma 81. laukuma 24. palaišanas iekārtas. Kopā ar to tika palaists Krievijas pavadonis Jamal-300K. Dzinējbloks Briz-M veica dzinēju četru iedarbināšanu shēmu. Jamal-300K no dzinējbloka Briz-M atdalījās 06:18 UTC. Pēc tam 06:33 atdalījās Luč-5B. Plānots, ka Luč-5B tiks novietots ģeostacionārajā orbītā punktā 16° rietumu garuma.