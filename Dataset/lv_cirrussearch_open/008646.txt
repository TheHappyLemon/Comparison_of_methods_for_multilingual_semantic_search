Jaunais vilnis ir rokmūzikas žanrs, kas kopā ar pankroku radās 1970. gadu otrajā pusē. Tas sākotnēji tika lietots kā sinonīms pankrokam, tomēr vēlāk tika izšķirts kā atsevišķs žanrs, kas ietekmējās arī no elektroniskās un eksperimentālās mūzikas, arī disko mūzikas un modu subkultūras. Žanra nosaukums cēlās no franču jaunā viļņa kino kustības nosaukuma. Mūzika, kas tika sacerēta jaunā viļņa stilā lielāko popularitāti sasniedza tieši 1980. gados, tomēr arī vēlākajos gados un mūsdienās ļoti daudzi slaveni izpildītāji ietekmējas no jaunā viļņa un cenšas spēlēt šī žanra mūziku.