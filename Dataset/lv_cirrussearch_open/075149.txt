Koordinātas: 57°32′27.79″N 25°26′27.01″E﻿ / ﻿57.5410528°N 25.4408361°E﻿ / 57.5410528; 25.4408361 Jāņa Daliņa stadions ir atvērts vieglatlētikas un futbola stadions, kas atrodas Valmierā. To atklāja 1938. gadā. Stadions bija vajadzīgs, lai sarīkotu starptautiskas sacensības un tajā iekļūtu visi, kas vēlējās redzēt Latvijas tā laika slavenāko sportistu — valmierieti Jāni Daliņu. Viņš 1932. gadā Losandželosas olimpiskajās spēlēs izcīnīja sudraba medaļu un vairākkārt laboja pasaules rekordus soļošanā. Stadions Jāņa Daliņa vārdu ieguva trešās atmodas laikā. Šajā stadionā tika sarīkotas pirmās Trīszvaigžņu spēles un ik vasaru tajā tiek izcīnīta Valsts prezidenta balva vieglatlētikā. Jāņa Daliņa stadionu pārvalda uzņēmums SIA "Valmieras Olimpiskais centrs". 2021. gada augustā tika pabeigta stadiona rekonstrukcija, kuras laikā tika veikti lielu uzlabojumu vieglatlētikas sacensību norisei, bet papildu uzlabojumi futbola sacensībām un UEFA sertifikācijai plānoti nākamajās kārtās.