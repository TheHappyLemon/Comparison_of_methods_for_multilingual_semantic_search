Atbilstoši portugāļu personvārdu došanas paražām šī cilvēka pirmais jeb mātes uzvārds ir Karvaļu, bet otrais jeb tēva uzvārds — Souza. Paulu Manuels Karvaļu Souza, (portugāļu: Paulo Manuel Carvalho Sousa; dzimis 1970. gada 30. augustā Vizeu) ir bijušais Portugāles futbolists, pašlaik futbola treneris. Spēlētāja karjeras laikā galvenokārt spēlēja balsta pussarga pozīcijā. 2008.—2009. gada sezonā viņš bija Kaspara Gorkša pārstāvētās Queens Park Rangers komandas galvenais treneris. No 2019. gada marta līdz 2020. augustam bija Francijas kluba Bordo "Girondins" galvenais treneris. 2021. gada janvārī Souza kļuva par Polijas futbola izlases galveno treneri. Vadīja Polijas izlasi 2020. gada Eiropas čempionāta finālturnīrā. 2021. gadā decembrī atstāja darbu Polijā un kļuva par Brazīlijas kluba Flamengo galveno treneri, bet nostrādāja tikai pusgadu, jo 2022. gada jūnijā tika atbrīvots no amata. Portugāles izlases sastāvā piedalījies 1996. un 2000. gada Eiropas čempionāta finālturnīrā. Bija iekļauts izlasē 2002. gada FIFA Pasaules kausā, taču laukumā neizgāja. Karjeru izlasē noslēdza 2002. gadā. Izlases rindās aizvadījis 51 spēli.