Leanders Adrians Paess (angļu: Leander Adrian Paes; dzimis 1973. gada 17. jūnijā Kalkātā, Indijā) ir profesionāls indiešu tenisists. Profesionāļa karjeru uzsāka 1991. gadā. L. Paesa labākais sasniegums ATP tūres vienspēļu rangā ir 1998. gada 24. augustā sasniegtā 73. vieta, dubultspēlēs viņš ir bijis ranga līderis (1999. gada 21. jūnijs). Ar izcīnītiem sešiem vīriešu dubultspēļu un sešiem jaukto dubultspēļu tituliem Grand Slam turnīros, kā arī vairākiem fināliem, viņš tiek uzskatīts par vienu no visu laiku izcilākajiem dubultspēļu un jaukto dubultspēļu tenisistiem visā pasaulē. L. Paess ir visu laiku veiksmīgākais Indijas tenisists, kā arī Indijas izlases bijušais Deivisa kausa izcīņas komandas kapteinis. Piedalījies sešās Olimpiskajās spēlēs (1992, 1996, 2000, 2004, 2008, 2012). 1996. gadā Atlantā viņš izcīnīja bronzu vienspēlēs. Pēc uzvaras 2010. gada Vimbldonas jauktajās dubultspēlēs L. Paess kļuva par otro vīrieti, kurš Vimbldonā (dažādās disciplīnās) ir uzvarējis trijās dažādās desmitgadēs.