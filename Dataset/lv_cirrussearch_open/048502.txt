Šķiroto atkritumu savākšanas sistēma domāta lai dalīti savāktu dažādu veidu atkritumus. Pie tradicionālās (kopējas) atkritumu savākšanas ir stipri apgrūtināta atkritumu turpmāka izmantošana. Praktiski to ir iespējams tikai noglabāt atkritumu poligonos un retākos gadījumos sadedzināt vai sašķirot pēc nokļūšanas atkritumu tvertnēs. Dalīta savākšana ļauj savākt atkritumus atsevišķos atkritumu konteineros pie šo atkritumu rašanas vietām. Tas ir krietni lētāk nekā šķirot kopējo tvertņu saturu, jo atkritumi atrodoties vienā tvertnē iedarbojās viens uz otru. Piemēram, liels mitruma daudzums no kompostējamiem atkritumiem liek pūt papīra un kartona izstrādājumiem, rūsēt dzelzij. Sašķirotos atkritumus var vieglāk pārstrādāt atkarībā no to veidiem. Piemēram, no papīra un kartona pārpalikumiem var izgatavot jaunus papīra un kartona izstrādājumus, no stikla - jaunus stikla izstrādājumus. Šādi vairākkārtīgi izmantojot dabas resursus, samazinās jauno izstrādājumu izmaksas. Apstākļos, kad resursu patēriņš pasaulē pieaug un krājumi izsīkst, kļūst arvien izdevīgāk jauno izstrādājumu ražošanai izmantot jau izmantotas izejvielas. Atkritumu pārstrāde ļauj samazināt atkritumu poligonos noglabāto atkritumu daudzumu un padarīt tīrāku apkārtējo vidi. Latvijā šķiroto atkritumu savākšanas sistēma vēl tiek ieviesta un vairākumā gadījumu tā ir pieejama lielo pilsētu iedzīvotājiem. Tomēr Latvijas iedzīvotājiem vēl trūkst izpratnes par atkritumu šķirošanas nozīmīgumu un piemērotas infrastruktūras. Zviedrijā pašlaik būvē mājas ar iebūvētiem dalītās atkritumu vākšanas vadiem. Latvijas plastmasas ražošanas firma EPI Zviedrijai gatavo dažādu krāsu renītes, kas savienotas ar mājas atkritumu aizvadīšanas caurulēm. Un cilvēks turpat virtuvē vienas krāsas renītē met PET, citā polietilēnu, citā papīru — un katrs atkritumu veids iekrīt savā tvertnē.