Nedvards "Neds" Flanderss (angļu: Nedward "Ned" Flanders, Jr.) ir izdomāts tēls animētajā televīzijas seriālā "Simpsoni". Šo tēlu ierunājis Harijs Šīrers. Viņš bija viens no pirmajiem tēliem, kas parādījās seriālā: pirmoreiz N. Flanderss televīzijā parādījās pirmajā Simpsonu sērijā Simpsons Roasting on an Open Fire 1989. gada 17. decembrī. Viņš ir Simpsonu ģimenes kaimiņš. N. Flanderss ir patiess kristietis, viņš ir zināms ar savu laipnību un draudzību, tāpat viņš tiek uzskatīts par Springfīldas kopienas vienotāju. Viņa uzvārds ir cēlies no Flandersas ielas nosaukuma Portlendā, Oregonas štatā, kur dzīvo "Simpsonu" izveidotājs Mets Greinings.