Bings Krosbijs (angļu: Harry Lillis "Bing" Crosby; dzimis 1903. gada 3. maijā, miris 1977. gada 14. oktobrī) bija amerikāņu dziedātājs un aktieris. Pazīstams ar savu basa-baritona balsi. Viņš ir viens no visvairāk savus ierakstus pārdevušajiem māksliniekiem 20. gadsimtā, ar vairāk nekā pusmiljardu lielu tirāžu. Viņa izpildītais singls White Christmas ir visu laiku visvairāk pārdotākais singls mūzikas biznesa vēsturē. No 1934. līdz 1954. gadam viņš bija vadošais ierakstu pārdošanas, radio reitingu un filmu kases ieņēmumu rādītājos. Izdoti 45 Krosbija studijas albumi. 1948. gadā notikušajā aptaujā viņš tika atzīts par visvairāk apbrīnoto dzīvo cilvēku, pārspējot Džekiju Robinsonu un pāvestu Piju XII. Guvis atzinību arī kā aktieris. Par lomu 1944. gada filmā Going My Way Krosbijs saņēma Amerikas Kinoakadēmijas balvu kā labākais aktieris. Šai balvai nominēts vēl divas reizes — par lomām filmās The Bells of St. Mary's (1945) un The Country Girl (1954). 1960. gadā saņēmis Zelta globusa goda balvu — Sesila de Milla balvu. Viņš ir viens no 22 cilvēkiem, kam Holivudas Slavas alejā ir trīs zvaigznes. Miris Spānijā 1977. gada 14. oktobrī no pēkšņas sirdslēkmes.