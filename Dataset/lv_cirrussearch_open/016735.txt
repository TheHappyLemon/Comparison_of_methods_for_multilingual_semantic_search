Endrū Mičels Vlahovs (angļu: Andrew Mitchell Vlahov; dzimis 1969. gada 1. aprīlī) ir bijušais Austrālijas basketbolists, spēlējis spēka uzbrucēja pozīcijā, bijis Austrālijas basketbola izlases dalībnieks. Viņa māte ir latviešu vieglatlēte Ieva Kampe-Vlahova, savukārt tēvs — Austrālijā dzīvojošs dienvidslāvu basketbolists Lens Vlahovs. Tāpat viņam ir trīs māsas: Dana, Lisa un Helena. Koledžu karjeras laikā pārstāvējis Stenforda Universitātes basketbola komandu, vairākos statistikas rādītājos ir ierindojies starp desmit labākajiem spēlētājiem universitātes vēsturē. Pēc tam uzsāka profesionāļa karjeru — gandrīz visu karjeru pārstāvējis NBL līgas klubu Pērtas "Wildcats". Ilgu laiku bijis arī kluba kapteinis. Debijas sezonā NBL ticis atzīts par sezonas labāko jauno spēlētāju. Kluba sastāvā trīs reizes kļuvis par čempionu (1991, 1995, 2000). 1995. gadā tika atzīts par finālsērijas vērtīgāko spēlētāju. Austrālijas izlases sastāvā spēlējis četrās olimpiskajās spēlēs (1988, 1992, 1996, 2000). Tāpat izlasi pārstāvējis vairākos Pasaules čempionātos.