Kristīne Lagarda (franču: Christine Madeleine Odette Lagarde; dzimusi 1956. gada 1. janvārī) ir Eiropas Centrālās bankas prezidente (kopš 2019. gada 1. novembra). Iepriekš bijusi Starptautiskais Valūtas fonda (SVF) izpilddirektore (2011—2019). Pirms tam bijusi ministre Francijas valdībā – tirdzniecības ministre (2005–2007), lauksaimniecības un zvejniecības ministre (2007), ekonomikas, finanšu un rūpniecības ministre (2007–2011). Viņa bija pirmā sieviete SVF izpilddirektores amatā, tāpat viņa bija pirmā sieviete G8 valstīs, kas kļuva par finanšu un ekonomikas ministri. 2009. gada novembrī The Financial Times viņu nosauca par Eirozonas labāko finanšu ministri. 2011. gada 28. jūnijā viņa tika ievēlēta par SVF izpilddirektori, nomainot amatā Dominiku Strosu-Kānu.