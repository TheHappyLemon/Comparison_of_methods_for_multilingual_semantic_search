Animators ir mākslinieks, kurš izveido vairākus attēlus, dizainus vai modeļus, lai izveidotu animācijas filmu; animācijas speciālists. Animatori bieži strādā radošās komandās pie viena animācijas projekta. Katra animatora uzdevumi var atšķirties atkarībā no tā, kādā jomā viņi strādā, piemēram, veido tēlus videospēlēm vai veido kadru plānus animācijām, filmām un reklāmām. Klasiskās jeb zīmētās animācijas process iedalās pēc iesaistītajām profesijām šādi: galvenais animators — zīmē skičveidīgas galvenās pozas, bet ievēro visas tēlu proporcijas, animatora asistents — visas galvenās pozas pārzīmē pēc tēla projekta, neaizmirstot detaļas. Fāzētājs — ieliek iztrūkstošos zīmējumus, stingri ievērojot projekta prasības, pēc galvenā animatora sagatavotā grafika. Režisors pārbauda animāciju un izsaka komentārus pēc katras procesa nofilmētās daļas. Animatoriem ir nepieciešamas dažādas tehniskās spējas, lai strādātu savā profesijā. Tās bieži tiek apgūtas formālās apmācībās un izglītības ceļā. Atkarīgs no tā, kādā darba jomā animatori strādā, tiem ir jāizmanto dažādas īpašas programmas un jāveic dažādas specializētas darbības, piemēram, 3D modelēšana vai interaktīvs dizains. Kā arī animatoriem ir nepieciešams izmantot iztēli, lai izveidotu un uzlabotu idejas un dizainus, prast sadarboties ar režisoriem, producentiem un citiem animatoriem.