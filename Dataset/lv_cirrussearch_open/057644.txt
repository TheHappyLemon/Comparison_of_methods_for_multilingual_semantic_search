Sergejs Karasjovs (krievu: Сергей Геннадьевич Карасёв; dzimis 1979. gada 12. jūnijā Maskavā) ir Krievijas futbola tiesnesis. Futbola spēles sāka tiesāt 1995. gadā. 2008. gadā debitēja Krievijas Premjerlīgā. 2010. gadā kļuva par FIFA kategorijas tiesnesi. 2012.—2013. gada sezonā sāka tiesāt UEFA Čempionu līgas spēles. 2014. gada maijā tika nozīmēts tiesāt Krievijas kausa izcīņas finālspēli. 2016. gada Eiropas čempionāta finālturnīrā tiesāja divas grupu turnīra spēles. Viņš bija arī viens no tiesnešiem 2016. gada vasaras olimpisko spēļu vīriešu futbola turnīrā, galvenā tiesneša statusā aizvadot vienu spēli. 2018. gada 29. martā tika iekļauts tiesnešu sarakstā 2018. gada FIFA Pasaules kausam Krievijā. Tajā bija galvenais tiesnesis vienā grupu turnīra spēlē starp Austrālijas un Peru izlasēm. 2021. gada aprīlī Karasjovs tika apstiprināts par vienu no tiesnešiem 2020. gada Eiropas čempionāta finālturnīrā.