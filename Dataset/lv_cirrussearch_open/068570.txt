Mikeli katedrāle (somu: Mikkelin tuomiokirkko, zviedru: S:t Michels domkyrka) ir 1897. gadā celta Somijas Evaņģēliski luteriskās baznīcas katedrāle, kas atrodas Somijas dienvidaustrumos, Mikeli pilsētā. Mikeli diecēzes galvenā baznīca. Neatkarīga draudze Mikeli pilsētā nodibinājās tikai 1891. gadā. Neogotikas stila baznīcu projektējis arhitekts Jozefs Stenbeks (Josef Stenbäck, 1854—1929). Tajā ir 1200 sēdvietu. Altārgleznu 1899. gadā gleznojis Peka Halonens (Pekka Halonen, 1865—1933). 1945. gadā Mikeli baznīca kļuva par katedrāli, jo Viborga, kas pirms tam bija diecēzes centrs, tika iekļauta PSRS. 1956. gadā tika ierīkotas ērģeles, ko izgatavoja Kangasalas pilsētas ērģeļu darbnīca.