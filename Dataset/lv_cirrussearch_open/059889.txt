Olīvija Izabella Rodrigo (angļu: Olivia Isabel Rodrigo; dzimusi 2003. gada 20. februārī Murjetā) ir amerikāņu aktrise, dziedātāja un dziesmu autore. Rodrigo popularitāti ieguva, atveidojot galvenās lomas Disney seriālos Bizaardvark un High School Musical: The Musical: The Series. 2020. gadā Rodrigo parakstīja līgumu ar mūzikas ierakstu kompānijām Geffen Records un Interscope Records. 2021. gada 1. augustā iznāca viņas pirmais singls Drivers License. Uzreiz pēc iznākšanas tas ieguva lielu popularitāti, pārspējot vairākus mūzikas straumēšanas rekordus, kā arī debitēja ASV Billboard Hot 100 mūzikas topa pirmajā vietā, sasniedzot pirmo vietu arī vairāku citu valstu mūzikas topos. Pēc tam viņa izlaida arī singlus Deja Vu un Good 4 U, otrajam arī debitējot Billboard Hot 100 pirmajā vietā. 2021. gada 21. maijā Rodrigo izlaida savu debijas albumu Sour. Tas ieguva pozitīvas atsauksmes no kritiķiem, kā arī debitēja Billboard 200 topa pirmajā vietā. Sour kļuva par 2021. gada trešo vispārdotāko albumu ASV, kā arī ceturto — Apvienotajā Karalistē. Tas arī kļuva par mūzikas straumēšanas platformā Spotify visvairāk straumēto albumu pasaulē 2021. gadā, Drivers License esot visvairāk straumētajai dziesmai šajā platformā.