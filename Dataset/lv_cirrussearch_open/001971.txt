Lindsija Morgana Loena (angļu: Lindsay Morgan Lohan, izrunā: [ˈloʊ.ən]; dzimusi Lindsija Dī Loena (Lindsay Dee Lohan) 1986. gada 2. jūlijā Ņujorkā, ASV) ir amerikāņu aktrise, modele un ierakstu māksliniece. Karjeru sākusi kā modele trīs gadu vecumā, desmit gadu vecumā debitēja TV seriālā Another World, kur filmējās vienu gadu. 11 gadu vecumā debitēja kino ar lomu filmā "Dvīņu slazdā" (1998). Vēlāk ir filmējusies tādās filmās kā "Dīvainā piektdiena" (2003), "Nekrietneles" (2004), "Mačete" (2010), "Liza un Diks" (Liz & Dick, 2012). Ir izdevusi divus studijas albumus: Speak un A Little More Personal (Raw). L. Loena ir ievērojama kā dzeltenās preses varone, vairākkārt iekļuvusi skandālos saistībā ar alkoholisko dzērienu un narkotiku lietošanu. 2010. gadā viņa izcieta cietumsodu par auto vadīšanu reibumā.