Ložņu āboliņš (latīņu: Trifolium repens) ir divgadīgs vai daudzgadīgs tauriņziežu dzimtas lakstaugs, izplatīts Eiropā, Ziemeļāfrikā un Rietumāzijā. Tas ir vērtīgs lopbarības augs, tādēļ izplatīts visā pasaulē, it īpaši bieži sastopams Ziemeļamerikā un Jaunzēlandē. Auga stublājs stīgojošs, stāvs, zarains. Lapas trīsstaraini saliktas, ar pielapēm. Ziedi balti, sakopoti lielās, apaļās galviņās. Zied no maija līdz oktobrim. Auglis ir pāksts ar 2—4 sēklām. Ložņu āboliņš bieži sastopams pļavās, laukos, mežmalās, ceļmalās. Pēc izskata līdzīga suga retāk sastopamajam zemeņu āboliņam (Trifolium fragiferum). Baltā āboliņa siena barības vērtība ir augstāka nekā citiem kultivējamiem āboliņiem (59 pret 52-56), 100 kg šāda siena satur 9,7 kg sagremojamā proteīna un 2,5-3,5 g karotīna.