Lielais Ķīnas kanāls (ķīniešu: 大運河, piņjiņs: Dà yùnhé) ir vairāku mākslīgu un dabīgu ūdensceļu komplekss, kas savieno Pekinu ziemeļos ar Handžou ostas pilsētu valsts austrumu piekrastē. Tas ir aptuveni 1800 km garš, un tā izveidošanas mērķis bija atvieglot pārtikas preču transportu uz valsts ziemeļiem. Kanālam ir 24 slūžas un 60 tilti. Kanāla veidošana sākās 486. g.p.m.ē, kad sākās dažādu reģiona gultņu savienošana. Lielākā daļa mūsdienās pastāvošā kanāla tika izveidota Juaņu dinastijas laikā, kad kanāls sasniedza Pekinu, taču šajā laikā graudu transportēšanu uz ziemeļiem jau ērtāk un lētāk bija veikt pa jūru. 19. gadsimtā dažādu plūdu, aizsērējumu, kā arī postošu dumpju rezultātā vairāki kanāla posmi kļuva nelietojami. 1934. gadā nacionālistu Ķīnas Republika veica kanāla posmu atjaunošanu un slūžu modernizāciju. Jauna kanāla atjaunošanas programma sākās 1958. gadā, līdz 1964. gadam iztīrot un padziļinot kanāla gultni.