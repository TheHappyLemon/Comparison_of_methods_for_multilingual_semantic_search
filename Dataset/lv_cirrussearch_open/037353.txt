Džeimss Ābrams Gārfīlds (angļu: James Abram Garfield; dzimis 1831. gada 19. novembrī, miris 1881. gada 19. septembrī) bija Amerikas Savienoto Valstu divdesmitais prezidents, pārstāvēja Republikānisko partiju. Prezidenta amatā bija no 1881. gada 4. marta līdz 19. septembrim. Četrus mēnešus pēc prezidentūras sākuma viņu sašāva Šarls Gito, kurš iepriekš nesekmīgi centās panākt savu iecelšanu par ASV konsulu Parīzē. Gārfīlds nomira divus mēnešus vēlāk no infekcijas, kas radās ievainojumu dēļ.