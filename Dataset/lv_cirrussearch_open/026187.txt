Tēsejs sengrieķu mitoloģijā ir Aitras dēls, viņam ir divi tēvi: zemes cilvēks atēniešu valdnieks Egejs un dievišķais Poseidons. Kad Tēsejs pieauga, Aitra viņu nosūtīja uz Atēnām pie sava tēva Egeja. Ceļojums ne pa vieglāko ceļu viņam bija piedzīvojumu pilns. Tēsejs nogalināja vairākus ceļā sastaptos laupītājus un citas personas. Ar laiku pēc nokļūšanas Atēnās viņš iemantoja slavu un apliecināja, ka ir atēniešu valdnieka dēls un mantinieks. Krētā nogalinājis Mīnotauru, kam Mīnojs ik pēc deviņiem gadiem izbaroja septiņus jaunekļus un septiņas jaunavas. Izbarotie cilvēki bija izpirkuma maksa par Mīnoja dēla Androgeja nāvi, kurā esot vainojams Egejs. Uz Krētu bija devies ar kuģi, kam bijušas melnas buras. Atgriezties pēc uzvaras viņam vajadzēja ar baltām burām, tomēr atpakaļceļā viņš aizmirsa tās nomainīt. Egejs ielēca jūrā, ieraudzīdams melnās buras un nodomādams, ka dēls ir miris.