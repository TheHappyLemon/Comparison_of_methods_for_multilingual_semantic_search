Herolds Džordžs "Harijs" Belafonte, jaunākais (angļu: Harold George "Harry" Belafonte, Jr., dzimis 1927. gada 1. martā, miris 2023. gada 25. aprīlī) bija amerikāņu dziedātājs, dziesmu autors, aktieris un sociālais aktīvists. Viens no veiksmīgākajiem Karību reģiona izcelsmes popmūziķiem, saukts arī par "Kalipso karali" (King of Calypso), jo 1950. gados popularizēja karību mūziku starptautiskai auditorijai. Viņa albums Calypso (1956) ir pirmais solo mūziķa miljons kopijās pārdotais albums. Iespējams zināmākā Belafontes dziesma ir Day-O (The Banana Boat Song). Dziedātājs ir ierakstījis dažādu mūzikas žanru dziesmas, tajā skaitā arī blūza, folkmūzikas, gospeļa, show tune un Great American Songbook žanros. Tāpat Harijs Belafonte filmējies vairākās filmās, no kurām zināmākās ir Oto Premingera režisētais mūzikls Carmen Jones (1954), 1957. gada filma Island in the Sun un Roberta Vaiza Odds Against Tomorrow (1959). Belafonte jau no 1950. gadiem bija cilvēktiesību aizstāvis un viena no Mārtina Lutera Kinga uzticības personām. Savu dziedātāja karjeru veiksmīgi apvienojis ar humanitāro lietu advokāta darbu tādās organizācijās kā pretaparteīda kustība un USA for Africa. Kopš 1987. gada bija UNICEF Labas gribas vēstnesis. Pēdējos gados vija liels Džordža V. Buša un Baraks Obamas valdību kritizētājs. Belafonte ir saņēmis trīs Grammy balvas, tajā skaitā arī par mūža ieguldījumu, Emmy balvu, un Tony balvu. 1989. gadā viņš saņēma Kenedija centra apbalvojumu. 1994. gadā apbalvots ar ASV Nacionālo mākslas medaļu. 2014. gadā Balafontem piešķīra Džīna Heršolta humanitāro balvu.