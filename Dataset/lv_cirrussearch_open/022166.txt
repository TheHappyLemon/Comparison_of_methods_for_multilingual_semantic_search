Eiropas Tautas partija (angļu: European People's Party) ir Eiropas politiskā partija. Partiju 1976. gadā dibināja kristīgo demokrātu partijas, tomēr vēlāk tajā tika iekļautas arī konservatīvās partijas un citas labējo centrismu pārstāvošās partijas. Eiropas Tautas partija ir lielākā partija Eiropas Parlamentā kopš 1999. gada, Eiropadomē kopš 2002. gada un Eiropas Komisijā. Vairāki no Eiropas Savienības dibinātājiem pārstāvēja partijas, kas vēlāk tika apvienotas Eiropas Tautas partijā. Šo partiju pārstāvēja arī agrākais Eiropadomes priekšsēdētājs Hermans Van Rompejs un agrākais Eiropas Komisijas prezidents Žuze Manuels Barozu. Partijā ietilpst Vācijas Kristīgo demokrātu apvienība, Polijas Pilsoņu platforma, Latvijas Vienotība, Francijas Tautas kustības savienības, Spānijas Tautas partija u.c.