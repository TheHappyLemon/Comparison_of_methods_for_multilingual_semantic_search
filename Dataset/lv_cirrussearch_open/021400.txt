Kivi ir subtropu auglis ar brūnu, pūkainu mizu un zaļu mīkstumu, pēc formas atgādina olu. To iegūst no aktinīdiju ģints (Actinidia) augiem; vispopulārākā suga, no kuras tiek iegūti kivi augļi, ir kivi augs (Actinidia deliciosa). Šo augu dabiskais izplatības areāls ir Ķīnas dienvidi. 1950. gados šie augļi tika nosaukti par kivi savas ārējās līdzības dēļ ar kivi putniem. Pirms tam tie angļvalodīgajās valstīs bija zināmi ar nosaukumu Ķīnas ērkšķogas (Chinese gooseberry). 2011. gadā vislielākā kivi raža tika novākta Itālijā un Jaunzēlandē. Nākamās valstis pēc iegūtās ražas bija Čīle, Grieķija un Francija.