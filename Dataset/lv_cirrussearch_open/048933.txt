Slovēnija piedalījās 2004. gada vasaras olimpiskajās spēlēs, kas notika Grieķijas galvaspilsētā Atēnās no 2004. gada 13. līdz 29. augustam. Šī bija ceturtā reize, kad Slovēnija piedalījās vasaras olimpiskajās spēlēs, kopš Dienvidslāvijas sabrukuma. Slovēnijas olimpisko komandu veidoja 79 sportisti (56 vīrieši un 23 sievietes), kuri startēja 10 olimpiskajos sporta veidos. Šī ir lielākā Slovēnijas sportistu komanda kāda līdz šim ir piedalījusies vasaras olimpiskajās spēlēs. Visvairāk sportistu, 19 sportisti, no Slovēnijas startēja vieglatlētikā. Pēc 16 gadu pārtraukuma Slovēnija atkal bija pārstāvēta džudo. Slovēnijas komandā bija trīs olimpiskie čempioni no iepriekšējām, 2000. gada Sidnejas spēlēm: airētāju pāris Iztoks Čops un Luka Špiks un sporta šāvējs Raimonds Debevecs. Raimonds Debevecs kļuva par pirmo slovēņu sportistu, kurš ir piedalījies sešās vasaras olimpiskās spēlēs (pirmās divas viņš startēja Dienvidslāvijas sastāvā). Sprinterei Merlīnai Otijai, kura bija pieņēmusi Slovēnijas pilsonību un šajās olimpiskajās spēlēs pārstāvēja to, šīs bija 7. vasaras olimpiskās spēles (iepriekšējas sešās vasaras olimpiskajās spēlēs viņa pārstāvēja savu dzimto Jamaiku). Viņa bija pirmā sieviete, kas piedalījusies tik daudz olimpiskajās spēlēs. Slovēnija šajās vasaras olimpiskajās spēlēs izcīnīja 4 olimpiskās medaļas (1 sudraba un 3 bronzas medaļas), ierindojoties 63. vietā pēc iegūto medaļu kopvērtējuma. Iepriekšējo spēļu čempioni, airētāju pāris Iztoks Čops un Luka Špiks šajās vasaras olimpiskajās spēlēs izcīnīja vienīgo sudraba medaļo Slovēnijai. Savukārt bronzas medaļas izcīnīja burātājs Vasilijs Žbogars, džudiste Urška Žolnira un vieglatlēte Jolanda Čeplaka. Šīs bija pirmās medaļas burāšanā un džudo Slovēnijai. Slovēnijas karognesējs olimpisko spēļu atklāšanas ceremonijā bija rokasbumbas spēlētājs Beno Lapajne, bet noslēguma ceremonijā valsts karogu nesa vieglatlēts Primožs Kozmuss.