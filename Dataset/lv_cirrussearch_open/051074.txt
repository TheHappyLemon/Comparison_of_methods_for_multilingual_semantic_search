"1Q84" (japāņu: いちきゅうはちよん, Ichi-Kyū-Hachi-Yon) ir japāņu rakstnieka Haruki Murakami antiutopisks romāns, kas trijos sējumos Japānā pirmo reizi publicēts 2009.-2010. gadā. Tas stāsta par izdomātu 1984. gadu paralēli “īstajam”. Aomame, fitnesa kluba instruktore, sāk pamanīt dīvainas pārmaiņas, kas notiek pasaulē. Sižeta līnijas vijas ap viņas un matemātikas skolotāja Tengo, viņas bērnības mīlestības attiecībām, ap reliģisku sektu Sakigake un dažādiem notikumiem, kas risinās šajā alternatīvajā realitātē. Stāstījums norisinās trešajā personā. Romāna pirmā tirāža tika izpārdota dienā, kad tas tika izlaists, un mēneša laikā pārdošanas apjomi sasniedza miljonu. Latviešu valodā grāmatas trīs sējumus Ingunas Beķeres tulkojumā 2012.-2013. gadā izdeva izdevniecība "Zvaigzne".