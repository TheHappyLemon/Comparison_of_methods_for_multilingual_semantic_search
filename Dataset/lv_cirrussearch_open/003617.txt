Hīts Endrū Ledžers (angļu: Heath Andrew Ledger; dzimis 1979. gada 4. aprīlī Pērtā, Austrālijā, miris 2008. gada 22. janvārī Ņujorkā, ASV) bija austrāliešu TV un kinoaktieris. Savu karjeru uzsāka 1990. gadu vidū ar dažādām lomām Austrālijas TV seriālos. 1998. gadā viņš pārcēlās uz dzīvi ASV. Saņēmis vairākus dažāda mēroga apbalvojumus, tai skaitā 81. Kinoakadēmijas balvas ceremonijā viņam 2009. gadā (pēc nāves) piešķīra Amerikas Kinoakadēmijas balvu kā labākajam otrā plāna aktierim par Džokera lomu filmā "Tumšais bruņinieks" (2008). Filmējies tādās filmās kā "Spītnieces savaldīšana", "Patriots", "Monstru balle", "Bruņinieka stāsts", "Kazanova", "Kuprainais kalns", "Tumšais bruņinieks". Tāpat bijis vairāku mūzikas videoklipu režisors. 2008. gada 22. janvārī H. Ledžers 28 gadu vecumā mira no sešu dažādu medikamentu pārdozēšanas.