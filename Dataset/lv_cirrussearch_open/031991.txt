Tomass Džozefs "Toms" Makārtijs (angļu: Thomas Joseph "Tom" McCarthy, dzimis 1966. gada 7. jūnijā) ir amerikāņu kinorežisors, scenārists un aktieris, kas atveidojis nelielas lomas filmās "Iepazīsties, mani vecāki", "Arlabunakti un visu labu" un citās, kā arī televīzijas seriālos "Noklausīšanās" (The Wire), Boston Public un "Likums un kārtība". Makārtijs saņēmis pozitīvas kritiķu atsauksmes par paša sarakstītajām un režisētajām filmām The Station Agent (2003), The Visitor (2007), Win Win (2011). Toms Makārtijs kopā ar Bobu Pītersonu un Pītu Dokteru ir scenārija līdzautors datoranimācijas filmai "Augšup" (2009), par ko viņi tika nominēti Amerikas Kinoakadēmijas balvai kategorijā "Labākais oriģinālscenārijs". Makārtijs ir scenārija autors filmai Million Dollar Arm (2014). Par darbu pie filmas "Uzmanības centrā" (2015), kas tika izvirzīta Amerikas Kinoakadēmijas balvai sešās nominācijās, Makārtijs bija nominēts divās no tām — kā labākais režisors un par labāko oriģinālscenāriju (kopā ar Džošu Singeru), no kurām tika iegūta balva par labāko oriģinālo scenāriju. Makārtijs divas reizes saņēmis BAFTA kino balvu — par filmu The Station Agent un "Uzmanības centrā" scenārijiem.