Šons Rodžers Vaits (angļu: Shaun Roger White; dzimis 1986. gada 3. septembrī Sandjego, Kalifornijas štatā, ASV) ir profesionāls amerikāņu snovbordists un skeitbordists. Š. Vaits ir trīskārtējs ziemas olimpisko spēļu čempions snovborda akrobātikā rampā. Viņš guva uzvaru 2006. gadā Turīnā, 2010. gadā Vankūverā un 2018. gadā Phjončhanā. Tāpat ir izcīnījis 13 zelta, 3 sudraba un 2 bronzas medaļas X spēlēs (pasaules ekstrēmo sporta veidu spēlēs) snovbordā. Šajās sacensībās viņš kļuvis par visu kalumu medaļu īpašnieku arī skeitbordā. Izcīnītās medaļas viņu padara par vienu no sekmīgākajiem un populārākajiem snovborda un skeitborda pārstāvjiem. Š. Vaits pārsvarā piedalās snovborda sacensībās Ziemeļamerikā, FIS Pasaules kausa posmos startējis neregulāri, izcīnot sešas uzvaras. Toties abās savās pirmajās olimpiskajās spēlēs Š. Vaits ne vien pārliecinoši uzvarēja, bet abas reizes arī uzstādīja pasaules rekordu akrobātikā rampā. 2014. gada ziemas olimpiskajās spēlēs Sočos ieņēma ceturto vietu. 2018. gada olimpiskajās spēlēs izcīnītais zelts kļuva simto augstākā kaluma medaļu ASV ziemas olimpisko spēļu vēsturē. Š. Vaits piedzima ar smagu sirds slimību Fallo tetrādi, tāpēc līdz viena gada vecumam viņam tika veiktas divas sirds operācijas. Rudās matu krāsas dēļ ticis iesaukts par The Flying Tomato (Lidojošais tomāts).