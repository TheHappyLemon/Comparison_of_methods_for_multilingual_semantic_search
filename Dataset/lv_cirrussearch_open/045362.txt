GP2 ir starptautiskas autosacīkstes, kuras tiek uzskatītas par Formula 1 jauno talantu sagatavošanas sēriju. Tā ir Formula 2 (1953—1984) un Formula 3000 (1985—2004) sacīkšu pēctece. Sākot ar 2010. gadu tiks rīkotas arī GP3 sacīkstes. Čempionāta rīkotājam Bērnijam Eklstonam pieder tiesības arī uz nosaukumu "GP1". Nedēļas nogalē notiek divas sacīkstes: sestdien un svētdien. Kvalifikācija sestdienas sacīkstei notiek piektdien un tā ir 30 minūtes gara. Sestdienas sacīkste ir apmēram 180 km gara. Katram pilotam ir vismaz vienu reizi jābrauc boksos un jānomaina vismaz divas riepas. Svētdien ir sprinta sacensības, kuras ir apmēram 120 km garas. Piloti startē tādā pašā secībā, kā viņi finišēja sestdien, vienīgi piloti no pirmās līdz astotajai vietai startē apgrieztā secībā, tātad tas, kurš finišēja astotais sestdien startē no pirmās starta vietas svētdien, bet sestdienas uzvarētājs startē no astotās vietas. Par uzvaru kvalifikācijā dod divus punktus, turklāt, katrā sacīkstē var nopelnīt punktu par ātrāko apli. Turklāt, ātrākā apļa uzstādītājam ir jānobrauc vismaz 90% sacīkstes. Sestdien punktus piešķir šādi (no pirmās līdz astotajai vietai): 10-8-6-5-4-3-2-1. Svētdien, savukārt, punktus piešķir šādi (no pirmās līdz sestajai vietai): 6-5-4-3-2-1. Maksimāli vienā nedēļas nogalē ir iespējams sakrāt 20 punktus. Īsajā GP2 vēsturē tas ir izdevies tikai Nelsinju Pikē 2006. gada Ungārijas sacīkstē un Niko Hilkenbergam 2009. gada Vācijas sacīkstē.