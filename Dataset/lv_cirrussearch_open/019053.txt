Džeisons Pols Kolinss (angļu: Jason Paul Collins; dzimis 1978. gada 2. decembrī) ir bijušais amerikāņu basketbolists, spēlējis centra pozīcijā. Pārstāvēja Stenforda Universitātes basketbola komandu NCAA. 2001. gada NBA draftā viņu Hjūstonas "Rockets" izraudzījās ar kopējo 18. kārtas numuru. Kolinss lielāko daļu profesionāļa karjeras ir pārstāvējis Ņūdžersijas "Nets", taču vēl ir spēlējis Memfisas "Grizzlies", Minesotas "Timberwolves", Atlantas "Hawks", Bostonas "Celtics", Vašingtonas "Wizards" un Bruklinas "Nets". Individuāli veiksmīgākā viņam bija 2004.—2005. gada sezona, kad vidēji spēlē tika gūti 6,4 punkti. 2013. gada aprīlī kļuvis par pirmo aktīvo Ziemeļamerikas lielo profesionālo sporta līgu pārstāvi (MLB, NBA, NFL, NHL), kas publiski atzinis, ka ir homoseksuāls.