Kamils Sensānss (franču: Camille Saint-Saëns, izrunā: [kamij sɛ̃sɑ̃s]; dzimis 1835. gada 9. oktobrī, miris 1921. gada 16. decembrī) bija franču romantisma mūzikas komponists, pianists, ērģeļnieks un diriģents. Sensānss ir sacerējis divpadsmit operas, piecas simfonijas, piecus klavierkoncertus, vairākas oratorijas un cita veida skaņdarbus. Sensānsa vārds ieņem nozīmīgu vietu arī kino vēsturē — viņš bija autors oriģinālmūzikai filmai L'Assassinat du duc de Guise, kas bija viena no pirmajām filmām, kam ir komponēta oriģinālmūzika.