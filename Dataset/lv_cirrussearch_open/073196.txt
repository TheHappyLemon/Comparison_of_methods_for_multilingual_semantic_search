Eiropas Komisija pret rasismu un neiecietību (angļu: European Commission against Racism and Intolerance, ECRI) ir Eiropas Padomes koleģiāla iestāde rasisma, ksenofobijas, antisemītisma un neiecietības monitoringam no cilvēktiesību aizsardzības skatpunkta un Eiropas Cilvēktiesību konvencijas gaismā. Tā ir dibināta saskaņā ar Eiropas Padomes 1993. gada samita lēmumu. Komisijā ietilpst pa vienam ekspertam no katras Eiropas Padomes dalībvalsts (2018. gadā: 47 eksperti). Komisijas priekšsēdētāja ir Grieķijas pārstāve M. D. Marūda (2020. gada dati). Galvenie komisijas darbības veidi ir ziņojumu sagatavošana par dalībvalstīm, vispārēji politisko rekomendāciju pieņemšana un informēšana par veiksmīgām praksēm pretrasisma jomā.