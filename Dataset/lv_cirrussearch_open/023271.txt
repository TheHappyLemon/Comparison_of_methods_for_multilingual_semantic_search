Armēnijas PSR ģerboni par Armēnijas PSR simbolu republikas valdība atzina 1937. gadā. Ģerboņa metu zīmējis ievērojamais armēņu mākslinieks un gleznotājs Martiross Sarjans. Uz ģerboņa attēlots Ararata kalns, kas ir Armēnijas nacionālais simbols. Zem tā attēlotas vīnogas, kas simbolizē pirmo vīna dārzu pasaulē, ko pēc Grēku plūdiem esot iestādījis Noass, nokļūstot šajā vietā ar savu šķirstu. Apkārt Araratam izvietotas kviešu vārpas. Bet virs Ararata paceļas sarkanā zvaigzne ar sirpi un āmuru. Ararata iekļaušana ģerbonī izraisīja pretenzijas no Turcijas puses, jo daļa no Ararata atrodas šīs valsts teritorijā. Savukārt Kremlis uz šiem pārmetumiem atbildēja, ka Turcijas simbols - pusmēness - nenozīmē, ka Turcijai ir tiesības izvirzīt prasības uz Mēnesi.