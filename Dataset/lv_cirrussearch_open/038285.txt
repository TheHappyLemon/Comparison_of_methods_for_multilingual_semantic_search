Katanas ieceļotāji (vācu: Die Siedler von Catan) jeb sarunvalodā vienkārši Katana (Catan) ir Klausa Toibera radīta galda spēle, ko pirmoreiz izdeva 1995. gadā Vācijā. Spēles dalībnieki pieņem ieceļotāju lomu un dodas apgūt jaunu zemi — Katanu, ceļot un paplašinot apmetnes, būvējot ceļus un iegūstot resursus, ar ko spēlētāji mainās. Spēlētājiem tiek piešķirti punkti līdz ar viņu apmetņu attīstību. Pirmais, kas sasniedz noteikto punktu skaitu (visbiežāk 10) ir uzvarētājs. Spēle ir izteikti stratēģiska, lai gan tai pašā laikā ir viegli apgūstama. Mūsdienās spēlei ir izdoti arī vairāki papildinājumi. 2000. gadu sākumā spēles tulkojumu latviešu valodā izdeva SIA "BrainGames". Katanas ieceļotāji ir pirmā eirospēle, kas ieguva popularitāti ārpus Eiropas. Līdz 2020. gadam ir pārdotas 32 miljoni spēles kopijas 40 valodās.