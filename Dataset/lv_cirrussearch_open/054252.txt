"Enola Holmsa" (angļu: Enola Holmes) ir 2020. gada ASV mistēriju filma, kas veidota pēc Nensijas Springeres tāda paša nosaukuma grāmatu sērijas. Filmas galvenā varone ir pusaudze, slavenā Šerloka Holmsa māsa. Filmas režisors or Harijs Bredbīrs, scenārija autors ir Džeks Torns. Millija Bobija Brauna atveido galveno varoni, un ir arī viena no filmas producentēm. Pārējās lomas atveido Henrijs Kevils, Sems Kleflins, Adīls Akhtars, Fiona Šova, Frensisa de la Tūra, Luiss Pārtridžs, Sjūzija Vokoma un Helēna Bonema Kārtere. Filmas "Enola Holmsa" pirmizrāde norisinājās 2020. gada 23. septembrī straumēšanas servisā Netflix. Filma saņēma pārsvarā pozitīvu kritiku, īpaši tika izcelta Braunas aktierspēle. 2021. gada maijā tika paziņots, ka filmas turpinājums ar nosaukumu "Enola Holmsa 2" (Enola Holmes 2) ir izstrādes procesā.