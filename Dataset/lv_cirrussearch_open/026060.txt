Orbiting Carbon Observatory 2 (OCO-2) ir NASA klimata pētniecības pavadonis. Tas vāc datus par oglekļa dioksīda (CO2) koncentrāciju un izplatību Zemes atmosfērā. Pavadonis orbītā palaists 2014. gada jūlijā. Tas iekļaujas A-train grupējumā, kur vairāki Zemes novērošanas pavadoņi seko viens otram vienā orbītā. OCO-2 izgatavoja uzņēmums Orbital Sciences Corporation uz platformas LEOStar-2 bāzes. Pavadonī uzstādīts viens instruments, kurā iestrādāti trīs klasiskie režģa spektrometri. Sākotnēji gatavotais pavadonis Orbiting Carbon Observatory tika zaudēts 2009. gada februārī nesējraķetes Taurus XL plūsmvirža neatvēršanās dēļ. Tā vietā NASA pasūtīja OCO identisku kosmisko aparātu, kuru bija paredzēts palaist arī ar Taurus XL. Kad pēc diviem gadiem analoģisku problēmu dēļ zaudēja pavadoni Glory, OCO-2 palaišanai tika izvēlēta raķete Delta II. OCO-2 palaists 2014. gada 2. jūlijā 09:56:23 UTC ar nesējraķeti Delta II 7320-10C no Vandenberga Gaisa spēku bāzes starta laukuma SLC-2W. Tas ievadīts solārsinhronā orbītā.