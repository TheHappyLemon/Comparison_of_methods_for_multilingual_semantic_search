Nara (japāņu: 奈良市, Nara-shi) ir pilsēta Japānā, Naras prefektūras administratīvais centrs. 2017. gadā pilsētā dzīvoja 357 tūkstoši cilvēku. No 710. līdz 784. gadam Nara bija Japānas galvaspilsēta. Šajā periodā Nara bija valsts pārvaldes centrs un kultūras centrs. Senās Naras vēsturiskie pieminekļi — budistu tempļi, sintoisma svētnīcas un Lielās Imperatora pils paliekas — sniedz spilgtu priekšstatu par Japānas galvaspilsētas dzīvi 8. gadsimtā. Tā ir viena no UNESCO Pasaules mantojuma vietām Japānā.