Rupjmaize ir latviešu tradicionālais rudzu maizes veids, ko cep ar malku kurinātā krāsnī uz klona no rupjajiem (1740. un 1800. tipa) rudzu miltiem, mīklai pievienojot iesalu un ķimenes, kas sniedz rupjmaizei raksturīgo garšu un smaržu. Atkarībā no mīklas gatavošanā miltiem pievienojamā ūdens temperatūras izdala divus rupjmaizes paveidus — parasto rupjmaizi un plaucēto jeb salināto rupjmaizi. 2014. gada 8. janvārī Eiropas Komisija apstiprināja salinātās rudzu rupjmaizes iekļaušanu Eiropas Savienības pārtikas kvalitātes shēmā „Produkti ar garantētām tradicionālām īpatnībām”.