Sūzana Magdalēna Boila (angļu: Susan Magdalane Boyle; dzimusi 1961. gada 1. aprīlī) ir skotu dziedātāja. Viņa kļuva pazīstama ar veiksmīgo dalību Apvienotās Karalistes šova Britain's Got Talent 3. sezonā, kur sasniedza finālu. Pēc dalības konkursā viņa izdeva debijas studijas albumu I Dreamed a Dream, kas guva labus panākumus gan Apvienotajā Karalistē, gan citur pasaulē. Tas bija pārdotākais 2009. gada albums Apvienotajā Karalistē. Ar šo albumu viņa sasniedza vairākus rekordus, piemēram, S. Boila ir vecākā persona, kas ar debijas albumu sasniegusi Lielbritānijas topa pirmo vietu. Tāpat šis albums kļuva par gada pārdotāko albumu visā pasaulē.