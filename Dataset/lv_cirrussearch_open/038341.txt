Džeremijs Bernards Korbins (angļu: Jeremy Bernard Corbyn, dzimis 1949. gada 26. maijā) ir britu politiķis no Leiboristu partijas. No 2015. gada 12. septembra līdz 2020. gada 4. aprīlim Korbins bija Leiboristu partijas vadītājs un oficiālais opozīcijas līderis. Kopš 1983. gada Korbins Apvienotās Karalistes parlamentā pārstāv Lielās Londonas Izlingtonnortas apgabalu. Būdams parasts deputāts, Korbins izcēlās ar to, ka regulāri balsoja pretēji partijas viedoklim, īpaši, kad partija bija pie varas Tonija Blēra un Gordona Brauna valdību laikā. Būdams leiboristu līderis, Korbins aicina pārtraukt taupības politiku pret sabiedriskajiem pakalpojumiem un labklājību, iesaka renacionalizēt sabiedriskos labumus un dzelzceļu tīklu. Korbins ir ilgstošs pretkara un pretkodolieroču aktīvists un iestājas pret militāru iejaukšanos citās valstīs, kā arī atbalsta vienpusīgu kodolatbruņošanos. Viņš iestājas par Apvienotās Karalistes izstāšanos no NATO. 2014. gada aprīlī apsūdzējis NATO Ukrainas krīzes izprovocēšanā. Korbins ir iesaistījies vairākās "solidaritātes kampaņās", tostarp, atbalstot Palestīnu (Palestine Solidarity Campaign), Venecuēlu (Venezuela Solidarity Campaign) un Kubu (Cuba Solidarity Campaign).