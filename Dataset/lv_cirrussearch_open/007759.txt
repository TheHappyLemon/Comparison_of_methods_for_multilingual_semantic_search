Tauriņziežu jeb pupu dzimta (Fabaceae) ir pākšaugu rindas dzimta. Tauriņziežu dzimtā aptuveni 700 ģintīs ir apvienotas ap 20 tūkstošiem dažādu augu sugu. Tā pēc šī rādītāja ir trešā lielākā segsēkļu dzimta aiz orhideju un asteru dzimtām. Dzimtas nosaukums ir veidots pēc augu zieda izskata, kas izskatās līdzīgi tauriņiem. Tauriņziežu dzimtas nozīmīgākie kultūraugi ir soja, zirņi, zemesrieksti un lucernas. Tauriņzieži aug teju vai visā pasaulē, izņemot Arktiku, Antarktīdu un tuksnešus. Tie lielākoties ir lakstaugi; tauriņziežu koki un krūmi aug tikai tropos. Visu dzimtas augu augļi ir pākstis vai pogaļas.