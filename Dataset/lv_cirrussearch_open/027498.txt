Mars One bija Nīderlandē bāzēta privāta bezpeļņas organizācija, kas publicēja konceptuālu plānu pastāvīgas cilvēku kolonijas izveidei uz Marsa līdz 2025. gadam, kā arī pirmajai cilvēka izkāpšanai uz Marsa, pārspējot NASA Orion misiju par desmitgadi. Privāto kosmiskā lidojuma projektu vadīja Nīderlandes uzņēmējs Bass Lansdorps, kurš plānus par Mars One misiju izziņoja 2012. gada maijā. Projekta grafiku, tehnisko un finansiālo iespējamību plaši kritizēja zinātnieki, inženieri un kosmosa izpētes industrijas darbinieki. Tiek lēsts, ka laika posmā no paziņojuma 2012. gadā līdz bankrotam 2019. gadā organizācija saņēmusi desmitiem miljonus dolāru. Mars One plāns iekļāva četru rūpīgi atlasītu kandidātu palaišanu kosmosa kuģī Marsa virzienā 2022. gadā. Tiem būtu jākļūst par pirmajiem Marsa iedzīvotājiem. Komandas ceļojums tiktu dokumentēts realitātes televīzijas pārraidē. Kandidātu atlases otrajā kārtā 660 kandidātu skaitā iekļuva arī latvietis Pauls Irbins no Cēsīm, tomēr tālāk atlasīto 100 skaitā viņš neiekļuva.