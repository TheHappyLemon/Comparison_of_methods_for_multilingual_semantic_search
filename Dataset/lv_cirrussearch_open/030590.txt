Association Sportive de Saint-Étienne Loire, biežāk zināms kā AS Saint-Étienne, ASSE vai vienkārši Saint-Étienne, ir Francijas futbola klubs no Sentetjēnas Luāras departamentā. Klubs ir dibināts 1919. gadā, pašlaik spēlē Francijas futbola otrajā pēc līmeņa līgā — Ligue 2. Mājas spēles komanda aizvada Stade Geoffroy-Guichard stadionā, kur ir 42 000 skatītāju vietas. Saint-Étienne ir viens no titulētākajiem Francijas klubiem - komanda 10 reizes ir kļuvusi par Francijas čempioniem, kā arī sešas reizes izcīnījusi Francijas kausu. Lielākais starptautiskais panākums - iekļūšana Eiropas Čempionvienību kausa finālā 1976. gadā, kur ar 0–1 piekāpās Minhenes "Bayern".