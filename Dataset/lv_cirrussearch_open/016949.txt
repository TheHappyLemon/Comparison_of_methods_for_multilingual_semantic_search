Viskoelastība ir materiāla īpašība, kad tam piemīt gan elastīga, gan viskoza ķermeņa daba. Viskoelastības teorijas attīstība saistīta ar polimēru materiālu plašu izmantošanu. Viskoelastīgas īpašības materiāliem var parādīties, ja tos strauji deformē (šai procesā materiāls elastīgi pretojas deformācijai) un pēc tam deformējošo spēku uztur nemainīgu (tad sākas viskozas plūšanas process, kas var būt ierobežots vai neierobežots laikā). Viskoelastīga materiāla izturēšanos nosaka arī tā iepriekšējie stāvokļi — to sauc par dinamiskās atmiņas efektu (nejaukt ar materiāla formas atmiņu). To, vai pārsvarā būs viskozās vai elastīgās īpašības, nosaka ārējās deformējošās iedarbības ilgums (sk. Deboras skaitlis).