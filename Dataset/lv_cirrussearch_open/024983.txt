2015. gada Eiropas čempionāts basketbolā (EuroBasket 2015) bija 39. kontinenta čempionāts. Tajā piedalījās 24 Eiropas basketbola valstsvienības. Sākotnēji (2011. gada decembrī) par finālturnīra rīkotāju tika apstiprināta Ukraina, 2014. gada martā tika paziņots, ka turnīrs Ukrainā nenotiks politiskās un finanšu situācijas dēļ. 2014. gada 13. jūnijā tika apstiprināts, ka turnīrs notiks kādā citā valstī. 2014. gada 8. septembrī tika paziņots, ka turnīrs notiks Latvijā, Francijā, Vācijā un Horvātijā. Šī bija otrā reize Eiropas čempionāta vēsturē, kad vismaz daļa no finālturnīra tika aizvadīta Latvijā (1937. gada čempionāts notika Rīgā). Apakšgrupu turnīri notika Rīgā (Latvija), Zagrebā (Horvātija), Monpeljē (Francija) un Berlīnē (Vācija), savukārt izslēgšanas spēles notiek Francijā: Lilles piepilsētā Vilnēvā d'Askā. Šis bija kvalifikācijas turnīrs 2016. gada vasaras olimpiskajām spēlēm Riodežaneiro. Olimpisko spēļu turnīram tieši kvalificējās Eiropas čempionātā 1. un 2. vietu ieguvušās izlases, 3.—7. vietu ieņēmušās izlases piedalījās olimpisko spēļu kvalifikācijas turnīrā.Latvijas basketbola izlase ieguva astoto vietu.