Maikls Resendess (angļu: Michael Rezendes) ir amerikāņu žurnālists. Saņēmis Pulicera balvu par izmeklēšanas rakstu sēriju laikrakstam The Boston Globe. Kopš uzsāka darbu Globe viņš ir rakstījis par prezidentu, štata un vietējiem politiķiem, kā arī bijis iknedēļas esejists, nacionālais korespondents un nacionālo ziņu redaktora vietnieks. Jau vairāk kā desmit gadus, Resendess ir arī Globe komandas Spotlight biedrs, kas saņēma 2003. gadā Pulicera balvu par izmeklēšanas rakstu sēriju, lai atmaskotu ar Romas Katoļu baznīcu saistītos seksa vardarbības gadījumus. Par šo izmeklēšanas rakstu sēriju viņš ir saņēmis vēl vairākus nozīmīgus publicistikas apbalvojumus. Resendesa reportāža atklāja, ka Katoļu baznīcas amatpersonas slēpa Džona Geigena, Bostonas priestera, seksuāla rakstura vardarbības gadījumus — Geigens trīsdesmit gadu laikā bija uzmācies vairāk kā 100 bērniem sešos dažādos štata reģionos. Papildu Resendess atklāja līdzīgus baznīcu amatpersonu pārkāpumus arī Ņujorkā un Tūsonā, Arizonā. Resendess un Spotlight komanda ieguva Pulicera balvu un citus publicitātes apbalvojumus arī par izmeklēšanas rakstu sēriju, kurā atklāja pārkāpumus parādu piedziņas nozarē. Kā Spotlight komandas loceklim Resendesam ir bijusi nozīmīga loma vairākās svarīgās Globe izmeklēšanās, tajā skaitā arī 11. septembra uzbrukumiem Pasaules tirdzniecības centram un Pentagonam, korupciju valsts labdarības organizācijās un garīgi slimo ieslodzīto nožēlojamo stāvokli valsts cietumos. Viņš bija arī reportieru komandā, kas ieguva pirmās vietas balvu no Izglītības rakstnieku biedrības par skolu desegregācijas sadaļu izveidošanu. No 2008. līdz 2009. gadam viņš saņēma Džona Naita žurnālistikas stipendiju Stenforda Universitātē. Pirms darba laikrakstā The Boston Globe Resendess bija The Washington Post ierindas rakstu autors, San Jose Mercury News un Boston Phoenix politiskais reportieris. Vēl viņš bija viesredaktors žurnālā Boston un redaktors laikrakstam East Boston Community News. Viņš ir līdzautors grāmatai Betrayal: The Crisis in the Catholic Church un pieaicinātais autors grāmatai Against the Innocents: Sexual Abuse by Priests and the Role of the Catholic Church. Resendess Bostonas Universitātē ir ieguvis bakalaura grādu angļu valodā. 2015. gada filmā "Uzmanības centrā", kas ieguva Amerikas Kinoakadēmijas balvu nominācijās "Labākā filma" un "Labākais oriģinālscenārijs", kā arī pozitīvas kritiķu atsauksmes, Resendesu atveidoja Marks Rafalo. Par šo lomu Rafalo tika nominēts Ekrāna aktieru ģildes balvai un Amerikas Kinoakadēmijas balvai.