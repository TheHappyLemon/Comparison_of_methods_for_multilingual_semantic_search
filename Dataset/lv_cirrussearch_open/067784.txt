"Mazā nāriņa" (angļu: The Little Mermaid) ir 2023. gada ASV muzikāla fantāzijas filma, kuras režisors ir Robs Māršals, bet scenārija autors Deivids Magī. Filmu producējušas Walt Disney Pictures, Lucamar Productions un Marc Platt Productions studijas, un tā ir Disney 1989. gada tāda paša nosaukuma animācijas filmas spēlfilmas adaptācija, kuras pamatā ir tāda paša nosaukuma Hansa Kristiana Andersena 1837. gada pasaka. Galveno lomu atveido Holija Beilija (Ariela), pārējās lomās filmējas Džona Hauers-Kings, Davīds Diggss, Akvafina, Džeikobs Tramblejs, Noma Dumezveni, Arts Maliks, Havjers Bardems un Melisa Makārtija. Filma seko nāriņu princeses Arielas piedzīvojumiem, kas ir sajūsmā par cilvēku pasauli un noslēdz nodevīgu līgumu ar jūras raganu Ursulu, apmainot savu balsi pret cilvēku kājām, lai iepazītos ar princi Ēriku. Plānus par 1989. gada animācijas filmas adaptāciju spēlfilmā apstiprināja 2016. gada maijā. 2017. gada decembrī Disney paziņoja, ka režisora amatam izvēlējusies Māršalu. Beilija, Hauers-Kings, Makārtija, Bardems, Diggss, Tramblejs, Akvafina un citi aktieri projektam pievienojās 2019. gadā no jūlija līdz novembrim. Ražošanu bija paredzēts uzsākt Londonā 2020. gada marta beigās vai aprīļa sākumā, bet to atlika COVID-19 pandēmijas dēļ. Filmēšana galvenokārt norisinājās Pinewood Studios studijā Anglijā un Sardīnijas salā, Itālijā, no 2021. gada janvāra līdz jūlijam. Komponists Alans Menkens, kas strādāja arī pie oriģinālās animācijas filmas skaņu celiņa, strādāja arī pie šīs filmas skaņu celiņa. Filmas "Mazā nāriņa" pirmizrāde notika 2023. gada 8. maijā Dolby teātrī, Losandželosā, ASV kinoteātros to sāka demonstrēt no 26. maija, bet Latvijā dienu ātrāk. Tā saņēmusi dažādas kritiķu atsauksmes, kas slavē aktierspēli un muzikālo pavadījumu, bet kritizē vizuālos efektus un tēlu izskatu. Filmas pasaules kases ieņēmumi ir vairāk nekā 569 miljoni ASV dolāru pie 250 miljonu budžeta, ierindojot filmu devītajā vietā starp 2023. gada ienesīgākajām filmām.