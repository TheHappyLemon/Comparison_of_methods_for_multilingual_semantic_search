Doms Pedru II (portugāļu: Dom Pedro II; dzimis 1825. gada 2. decembrī, miris 1891. gada 5. decembrī) bija Brazīlijas Impērijas imperators no 1831. gada līdz 1889. gadam, kad tika gāzts militārā apvērsumā. Kļuvis par imperatoru 5 gadu vecumā, kad tēvs Pedru I atteicās no troņa un devās uz Portugāli. Piedzīvoja grūtu, galma intrigu pilnu bērnību. Pieaugot Pedru II izdevās konsolidēt valsti un ieviest liberālu politisko režīmu. Brazīlija uzvarēja Laplatas karā (1851—1852), Urugvajas karā (1864—1865) un Paragvajas karā (1864—1870). 1871. gadā imperatora ietekmē tika pieņemts likums, ka visi vergiem piedzimušie bērni ir brīvi no verdzības, ievadot tās atcelšanu Brazīlijā 1888. gadā. Būdams izglītības un zinātnes atbalstītājs, Pedru II personīgi draudzējās ar Rihardu Vāgneru, Luiju Pastēru un Henriju Vodsvortu Longfelovu. 1889. gadā tika gāzts militārā apvērsumā. Pēdējos dzīves gadus pavadīja Eiropā. 1921. gadā Pedru II ar lielu godu tika pārapbedīts dzimtajā Brazīlijā.