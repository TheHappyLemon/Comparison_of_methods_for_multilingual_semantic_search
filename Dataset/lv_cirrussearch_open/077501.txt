Sers Maikls Filips "Miks" Džegers (angļu: Sir Michael Philip "Mick" Jagger; dzimis 1943. gada 26. jūlijā) ir angļu dziedātājs, komponists, aktieris un producents, visplašāk pazīstams kā grupas The Rolling Stones vokālists. Grupas sastāvā ir kopš tās dibināšanas 1962. gadā. Astoņdesmitajos gados uzsāka solodarbību, tomēr paralēli darbojoties arī Rolling Stones. Džegera karjera ilgst vairāk nekā 50 gadus. Viņš tiek uzskatīts par vienu no ietekmīgākajiem mūziķiem rokenrola vēsturē. 1989. gadā Džegers uzņemts Rokenrola slavas zālē. 2004. gadā kopā ar The Rolling Stones uzņemts Apvienotās Karalistes mūzikas slavas zālē. Par muzikālajiem sasniegumiem 2003. gadā iecelts bruņinieku kārtā. Džegers darbojies arī kinojomā, gan kā aktieris un kinoproducents, gan kā filmu mūzikas autors. 2005. gadā par dziesmu Old Habits Die Hard filmai "Alfijs" (2004) Džegers kopā ar teksta autoru Deividu Stjuartu saņēmis Zelta globusa balvu.