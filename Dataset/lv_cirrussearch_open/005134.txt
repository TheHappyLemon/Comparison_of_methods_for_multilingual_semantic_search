Svētā Pētera bazilika (itāļu: Basilica di San Pietro in Vaticano) jeb Vatikāna bazilika (latīņu: Basilica Vaticana) ir bazilika, kas atrodas Vatikānā un ir Romas pāvesta mājvieta. Tā ir uzcelta vietā, kur Romas impērijas laikā imperators Nerons esot sodījis ar nāvi daudzus kristiešus. Tur esot ar nāvi sodīts Svētais Pēteris, kura vārdā nosaukta bazilika. Vēlāk katedrāli šajā vietā lika uzcelt pirmais Romas imperators, kas bija kristietis, Konstantīns I. Pašreizējais bazilikas izskats ir no 16. gadsimta, kad 1506. gadā to sāka pārbūvēt pāvests Jūlijs II, bet pāvests Pāvils V pabeidza 1615. gadā. Tā celta renesanses stilā un tās celtniecībā piedalījās tā laika slavenākie arhitekti, kā Donato Bramante, Rafaēls, Mikelandželo un Džovanni Lorenco Bernīni. Svētā Pētera katedrāle joprojām platības ziņā ir lielākā baznīca pasaulē, lai gan Ginesa rekordu grāmatā kā lielākā baznīca ir iekļauta Miera Dievmātes bazilika Kotdivuāras galvaspilsētā Jamusukro (šajā rekordā ir iekļautas arī pieguļošo ēku platība). Pirms Svētās Pētera bazilikas celtniecības šajā vietā arī atradās bazilika, kas mūsdienās ir pazīstama kā Vecā Svētā Pētera bazilika. Svētā Pētera bazilika ir nozīmīgs svētceļotāju galamērķis. Vairākas reizes liturģiskajā gadā bazilikā vai blakus esošajā Svētā Pētera laukumā pulcējas cilvēki, lai uzklausītu Romas pāvesta runu.