Latvijas Jaunsaimnieku un sīkgruntnieku partija bija politiskā partija Latvijā. Tā tika dibināta 1924. gadā un likvidēta 1934. gadā, līdz ar valsts apvērsumu, pēc kura tika likvidētas visas Latvijas politiskās partijas. Partijas vienīgais vadītājs bija Ādolfs Bļodnieks. Partija vairākkārt bija valdošajā koalīcijā, vienubrīd (no 1933. līdz 1934. gadam) partijas pārstāvis — Bļodnieks — vadīja Ministru kabinetu. Partija daudziem saistījās ar tās vadītāju, pilnā nosaukuma vietā tautā tika izmantoti apzīmējumi "Bļodnieka partija", "bļodnieki" vai "sīkbļodnieki". Dažādos Saeimas sasaukumos veidojusi parlamentāros blokus ar citām frakcijām (3. Saeimā — Latgales Demokrātisko zemnieku partija un Kristīgo zemnieku partija, 4. Saeimā — Progresīvā apvienība). Pēc Latvijas okupācijas trimdā aizgājušie bijušie partijas biedri no 1957. gada marta sāka rīkot trimdas kongresus, pārsvarā – ASV. Partijas dokumenti 2009. gadā tika nodoti Latvijas Valsts arhīvam.