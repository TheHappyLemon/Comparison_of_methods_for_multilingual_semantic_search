Varānu dzimta (Varanidae) ir glodeņveidīgo infrakārtas (Anguimorpha) viena no zvīņrāpuļu dzimtām, kas apvieno 73 mūsdienās dzīvojošas sugas, kuras visas pieder pie vienas varānu ģints (Varanus). Varānu dzimtā ik pa laikam atklāj kādu jaunu sugu. Šiem atklājumiem ir divi iemesli: pirmais ir jaunāko ģenētisko pētījumu atklājumi, kas liek pārvērtēt esošo sistemātiku un kādu no pasugām izdalīt kā sugu, bet otrais iemsls ir tāds, ka pētnieki apgūst arvien jaunas, varānu pētniekiem līdz šim neapgūtas teritorijas. Varānu tuvākie mūsdienās dzīvojošie radinieki ir glodenes un indzobķirzakas. Mūsdienu varānu sugas mājo Āfrikā, Āzijas centrālajā daļā un dienvidos, kā arī Malaizijas un Indonēzijas salās, Papua-Jaungvinejā un Austrālijā, kurā dzīvo apmēram puse no varānu sugām.