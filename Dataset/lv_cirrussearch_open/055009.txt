"Toms un Džerijs" (angļu: Tom & Jerry) ir 2021. gada ASV kinokomēdija, kuras pamatā ir Viljama Hannas un Džozefa Barberas radītie tāda paša nosaukuma animācijas tēli, to producējusi studija Warner Animation Group un izplata Warner Bros. Pictures. Tā ir otrā pilnmetrāžas filma par šiem tēliem pēc filmas "Toms un Džerijs" (1992), un trešā filma, kurā animācijas tēli mijiedarbojas ar īstiem cilvēkiem, pēc filmām Anchors Aweigh (1945) un Dangerous When Wet (1953). Filmas stāsts seko Toma mēģinājumiem noķert Džeriju, pirms viņa klātbūtne izjauc plānotās kāzas Ņujorkas stilīgākajā viesnīcā. Filmas režisors ir Tims Storijs. Galvenās lomas atveidojuši Hloja Greisa Moreca, Maikls Penja, Kolins Džosts, Robs Delanijs, Palavi Šarda, Džordans Boldžers, Petsija Ferana un Kens Džongs, bet balss lomas ieskaņojuši Nikijs Džems, Bobijs Kanavale un Lils Rels Houerijs. Titulvaroņu tēli ieskaņoti no Viljama Hannas arhīva ierakstiem, ar atsevišķiem Kaidži Tanga un Andrē Sogliuzo balss papildinājumiem. Sākotnēji 2009. gadā bija plānots filmēt filmu, pēc tam 2015. gadā veidot animācijas filmu, un tikai 2018. gadā Warner Animation Group uzsāka animācijas un spēlfilmas apvienojuma veidošanu. Filmēšana sākās 2019. gadā. Filmas "Toms un Džerijs" pirmizrāde ASV notika 2021. gada 26. februārī un pēc mēneša filma jau bija pieejama straumēšanas servisā HBO Max. Filmas pasaules kases ienākumi ir vairāk nekā 136 miljoni ASV dolāru pie 79 miljonus liela budžeta. Tā pārsvarā saņēma negatīvas kritiķu atsauksmes, kas kritizēja aktieru tēlus un scenāriju, bet slavēja animāciju un nostalģijas sajūtas.