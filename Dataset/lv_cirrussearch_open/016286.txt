Arābu pavasaris ir demonstrāciju, protestu un militāru konfliktu revolucionārs vilnis, kas notika arābu pasaulē no 2010. decembrim līdz 2011. gada decembrim. Notikumi aizsākās 2010. gada 18. decembrī Tunisijā. Protestu rezultātā tika gāzti valstu līderi Tunisijā, Ēģiptē un Jemenā. Lībijā un Sīrijā protesti pārauga pilsoņu karā. Lībijā pilsoņu kara rezultātā tika gāzts Muammara Kadāfi režīms. Plaša sacelšanās notika Bahreinā, taču tā tika apspiesta. Lieli protesti notika Alžīrijā, Irākā, Jordānijā, Kuveitā, Marokā un Sudānā; nelieli protesti- Libānā, Mauritānijā, Omānā, Saūda Arābijā, Džibutijā un Rietumsahārā. Nozīmīgākajās naftas ieguves valstīs (Saūda Arābija, AAE, Katara, Kuveita, Omāna) valdošās ģimenes ir spējušas saglabāt varu.