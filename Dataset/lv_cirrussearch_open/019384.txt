Horhe Rafaels Videla (spāņu: Jorge Rafael Videla; dzimis 1925. gada 2. augustā, miris 2013. gada 17. maijā) bija argentīniešu militārais darbinieks, Argentīnas armijas vecākais komandieris, de facto Argentīnas prezidents (1976—1981). Pie varas nāca valsts apvērsuma laikā, kad no varas tika gāzta Izabela Martinesa de Perona. Pēc demokrātiskas valdības atgriešanās 1983. gadā Videla tika apsūdzēts par plaša mēroga cilvēktiesību pārkāpumiem (tā sauktais "netīrais karš") un noziegumiem pret cilvēci, kas notika viņa diktatūras laikā. Tika nolaupīti cilvēki, viņi tika spīdzināti, aktīvisti, politiskie oponenti, kā arī viņu ģimenes tika nogalināti bez tiesas. Līdz 2008. gada 10. oktobrim Horhe Rafaels Videla atradās mājas arestā, pēc tam tika pārsūtīts uz militāro cietumu. 2010. gada 22. decembrī Videlam tika piespriests mūža ieslodzījums par 31 cilvēka nogalināšanu pēc valsts apvērsuma. 2012. gada 5. jūlijā viņam tika piespriests vēl 50 gadu ilgs cietumsods par sistemātisku bērnu nolaupīšanu valdīšanas laikā. Miris 2013. gada 17. maijā Marcos Paz cietumā.