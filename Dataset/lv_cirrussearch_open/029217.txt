Jukio Hatojama (japāņu: 鳩山 由紀夫, Hatoyama Yukio; dzimis 1947. gada 11. februārī) ir japāņu politiķis, bijušais Japānas premjerministrs. Japānas Demokrātiskās partijas pārstāvis. Viņa radinieki bija politiķi, vecvectēvs bija parlamenta deputāts, vectēvs — Liberāldemokrātiskās partijas dibinātājs, Japānas premjerministrs. Otrs vectēvs bija Bridgestone Corporation dibinātājs. Ieguvis inženiera izglītību, absolvēja Tokijas Universitāti un Stenforda Universitāti. Bijis pasniedzējs Tokijā, vēlāk kļuva par tēva personīgo sekretāru. 1986. gadā Hatojama tika ievēlēts parlamentā (bija Liberāldemokrātiskās partijas biedrs). 1993. gadā pameta Liberāldemokrātisko partiju. Pievienojās par galveno opozīcijas partiju kļuvušajai Japānas Demokrātiskajai partijai. Bija partijas prezidents no 1999. līdz 2002. gadam un ir kopš 2009. gada. 2009. gada vēlēšanās Hatojamas partija uzvarēja ilgi valdījušo Liberāldemokrātisko partiju, Hatojama kļuva par valsts premjeru. Sākotnējos mēnešos turēja solījumu samazināt izdevumus, tomēr ar laiku viņa administrācija kļuva neefektīva. Samazinoties atbalsta reitingam un uztraucoties par tuvojošajām vēlēšanām, Hatojama atkāpās gan no premjerministra, gan no partijas prezidenta amata.