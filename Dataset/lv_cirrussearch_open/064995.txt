Ādolfs Zūkors (angļu: Adolph Zukor, ungāru: Zukor Adolf; dzimis 1873. gada 7. janvārī, miris 1976. gada 10. jūnijā) bija ungāru izcelsmes ASV kinoproducents, kas vislabāk zināms kā viens no trim kinokompānijas Paramount Pictures dibinātājiem. Viņš producējis vienu no ASV pirmajām pilnmetrāžas spēlfilmām The Prisoner of Zenda (1913). 1948. gadā saņēmis Kinoakadēmijas goda balvu. Starp viņa producētajām filmām ir arī filmas Wings (1927), The Way of All Flesh (1927) un The Last Command (1928), kas dažādās kategorijās nominētas 1. Kinoakadēmijas balvai.