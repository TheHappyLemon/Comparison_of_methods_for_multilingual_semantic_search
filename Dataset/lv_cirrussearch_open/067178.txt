"Pats varmācīgākais gads" (angļu: A Most Violent Year) ir 2014. gada ASV krimināldrāmas filma, kuras režisors ir J. C. Čendors. Filmā galvenās lomas atveido Oskars Aizeks, Džesika Česteina, Deivids Ojelovo, Alesandro Nivola un Alberts Brukss. Filma stāsta par degvielas piegādātāju 1981. gada Ņujorkā, kurš cenšas pasargāt savu biznesu un ģimeni vienā no vardarbīgākajiem gadiem pilsētas vēsturē. Filmas "Pats varmācīgākais gads" pirmizrāde notika 2014. gada 6. novembrī un to izplatīja A24. Neskatoties uz pozitīvām kritiķu atsauksmēm, filma bija finansiāli neveiksmīga, nopelnot tikai 12 miljonus ASV dolāru pie 20 miljonu budžeta. National Board of Review balvu ceremonijā to atzina par gada labāko filmu, kā arī Aizeks un Česteina saņēma balvas aktieru kategorijās. Česteinu nominēja arī Critics' Choice balvai un Zelta globusa balvai. Vairāku kritiķu vērtējumā tā atzīta par vienu no gada labākajām filmām.