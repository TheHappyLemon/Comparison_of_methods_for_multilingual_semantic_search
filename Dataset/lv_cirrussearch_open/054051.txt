2020. gada Pasaules čempionāts šosejas riteņbraukšanā notika Imolā, Itālijā, no 24. līdz 27. septembrim. Tas bija 93. Pasaules čempionāts un otrā reize pēc 1968. gada, kad tas noticis Imolā. Sacensības notika tikai elites kategorijās vīriešiem un sievietēm. Ceļošanas ierobežojumu radīto nevienlīdzīgo iespēju dēļ junioru un U23 kategorijā 2020. gadā čempionāti nenotika un iepriekšējā gada uzvarētāji saglabāja tiesības valkāt Pasaules čempiona kreklu. U23 braucēji bija tiesīgi startēt elites kategorijā. Sacensības sākotnēji bija paredzētas Šveicē, Martinjī, netālu no Starptautiskās Riteņbraukšanas savienības galvenās mītnes Eiglē, taču tika atceltas COVID-19 pandēmijas ierobežojumu dēļ, kas neļāva vienkopus pulcēties vairāk nekā 1000 personām.