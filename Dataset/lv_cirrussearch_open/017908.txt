"Mīlestība" (franču: Amour) ir 2012. gada Francijas, Vācijas un Austrijas kopražojuma mākslas filma, drāma. Filmas režisors un scenārija autors ir Mihaels Hāneke. Filmas pirmizrāde notika 65. Kannu kinofestivāla ietvaros, kur filma ieguva galveno balvu Zelta palmas zaru. Galvenajās lomās, padzīvojušus mūzikas skolotājus atveido Žans Luijs Trentiņāns un Emanuela Riva, bet viņu meitu Ievu atveido Izabella Ipēra. Filma tika nominēta 85. Kinoakadēmijas balvai nominācijās "Labākā filma", "Labākā filma svešvalodā", "Labākais režisors" un "Labākā aktrise galvenajā lomā", kam savos 85 gados tika nominēta Emanuela Riva, tādējādi būdama visvecākā aktrise, kas nominēta šajā kategorijā. Filma saņēma Amerikas Kinoakadēmijas balvu nominācijā "Labākā filma svešvalodā", kā arī BAFTA kino balvu nominācijā "Labākā filma, kas nav angļu valodā".