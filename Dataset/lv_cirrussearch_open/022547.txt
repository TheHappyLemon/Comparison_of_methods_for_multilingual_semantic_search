Gibraltāra futbola izlase ir nacionālā futbola komanda, kas pārstāv Gibraltāru starptautiskās futbola sacensībās. Gibraltāra futbola izlasi pārvalda Gibraltāra Futbola asociācija. 2006. gadā Gibraltāra Futbola asociācija izteica vēlmi iestāties UEFA, tomēr sākotnēji tai tika atteikts. 2012. gada 1. oktobrī Gibraltāra Futbola asociācija kļuva par UEFA asociēto locekli, bet 2013. gada 24. maijā tā tika uzņemta UEFA. Līdz ar to izlase varēja piedalīties 2016. gada Eiropas čempionāta kvalifikācijā. 2016. gada 13. maijā Gibraltārs tika uzņemts arī FIFA dalībvalstu vidū. Vēlāk jūnijā Gibraltāra izlase tika iekļauta 2018. gada FIFA Pasaules kausa kvalifikācijas turnīrā. Draudzības spēles komanda aizvada Victoria stadionā Gibraltārā. Tā kā stadions neatbilda UEFA prasībām oficiālo kvalifikācijas spēļu aizvadīšanai, Eiropas čempionāta kvalifikācijas spēles tika rīkotas Algarve stadionā Faru, Portugālē. Arī pirmā FIFA Pasaules kausa kvalifikācijas mājas spēle paredzēta šajā stadionā.