INSAT-3D ir Indijas INSAT sistēmas meteoroloģiskais pavadonis. Pavadoni izgatavojusi un apkalpo Indijas kosmisko pētījumu organizācija (ISRO). Ģeostacionārā orbītā palaists 2013. gadā. Pavadoņa izmēri 2,4 m x 1,6 m x 1,5 m. Tam ir 6 kanālu multispektrālā kamera, 19 kanālu atmosfēras zondētājs. Bez tam INSAT-3D uzstādīts datu retranslācijas raidītājs. Atšķirībā no agrākajiem INSAT aparātiem, šajā nav sakaru pakalpojumu derīgā krava, bet ir meklēšanas un glābšanas aparatūra. INSAT-3D tika palaists 2013. gada 25. jūlijā 19:54:07 UTC ar nesējraķeti Ariane 5ECA (lidojums VA214) no Gviānas kosmiskā centra. Kopā ar to tika palaists arī sakaru pavadonis Alphasat. Pavadonis tika novietots ģeostacionārajā orbītā punktā 82° austrumu garuma.