Mēģene ir neliels cilindriskas, pagarinātas formas laboratorijas trauks ar apaļu, retāk plakanu vai konisku dibenu. Tas ir vienkāršākais laboratorijas trauks, ko plaši izmanto ķīmijas laboratorijās ķīmisko reakciju veikšanai nelielos apjomos, vielu paraugu noņemšanai, dažādiem demonstrējumiem. Mēģenes parasti izgatavo no termoizturīgiem stikla veidiem, arī no kvarca stikla. Īpašiem mērķiem lieto plastmasas mēģenes. Mikrobioloģijā izmantojamās mēģenes izgatavo sterilas vai arī paredz to sterilizāciju autoklāvā. Parasti mēģeņu tilpums ir no 5 līdz 25 ml. Dažreiz mēģenēm ir iedaļas aptuvenai tilpuma noteikšanai. Darbam ar gāzēm (to iegūšanai, skalošanai, uztveršanai) lieto mēģenes ar novaduli.