Frenks Džeimss Lampards (Frank James Lampard; dzimis 1978. gada 20. jūnijā) ir angļu futbola treneris un bijušais futbolists, spēlēja pussarga pozīcijā. No 2019. gada jūlija līdz 2021. gada janvārim Lampards bija Anglijas Premjerlīgas kluba Chelsea galvenais treneris. No 2022. gada februāra līdz 2023. gada janvārim bija Anglijas Premjerlīgas kluba Liverpūles Everton galvenais treneris. Karjeru sāka West Ham United. 2001. gadā pievienojās Chelsea, kur aizvadīja lielāko karjeras daļu. Kopā ar Chelsea Lampards trīsreiz ir izcīnījis Anglijas čempiona titulu, četras reizes kļuvis par FA kausa ieguvēju un izcīnījis divus Līgas kausus. 2011.—2012. gada sezonā kļuva par UEFA Čempionu līgas uzvarētāju. 2013. gadā uzvarēja UEFA Eiropas līgā. 2014. gadā pievienojās Manchester City, kur aizvadīja vienu sezonu. Karjeru noslēdza MLS klubā New York City. Lampards ir spēlējis Anglijas izlasē 2006., 2010. un 2014. gada FIFA Pasaules kausā, kā arī 2004. gada Eiropas čempionātā. Kopā izlases rindās aizvadījis 106 spēles un guvis 29 vārtus.