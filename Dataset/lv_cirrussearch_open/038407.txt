Sakramento (angļu: Sacramento) ir pilsēta ASV, Kalifornijas štata centrālajā daļā Centrālajā ielejā pie Sakramento upes. Štata galvaspilsēta un pēc 2007. gada datiem septītā lielākā štata pilsēta. Savukārt kopā ar priekšpilsētām Sakramento aglomerācijā dzīvo vairāk kā 2 miljoni cilvēku un tā ir ceturtā lielākā štatā (aiz Losandželosas, Sanfrancisko un Sandjego aglomerācijām). Pilsētu 1839. gadā dibināja šveiciešu imigrants Džons Saters (John Sutter). Kalifornijas zelta drudža laikā pilsēta kļuva par štata galveno transporta mezglu — telegrāfa, Poniju ekspreša (Pony Express) un Pirmā transkontinentālā dzelzceļa (First Transcontinental Railroad) galapunktu. Pilsētas pazīstamākā sporta komanda ir NBA basketbola komanda Sakramento "Kings".