Antikominternes pakts (vācu: Antikominternpakt) bija 1936. gada 25. novembrī Berlīnē noslēgts antikomunistisks pakts starp Trešo reihu un Japānas impēriju, ar kuru tika izveidots starpvalstu bloks pret Kominterni, izvirzot mērķi nepieļaut tālāku komunisma izplatīšanos pasaulē. Atbilstoši Antikominternes pakta noteikumiem, puses vienojās saskaņot darbību Padomju Savienības uzbrukuma gadījumā, kā arī neslēgt starpvalstu vienošanās ar Padomju Savienību. Tādējādi faktiski tika izveidots vēlākais Ass valstu bloks. 1937. gadā paktam pievienojās Itālijas Karaliste, kam 1939. gadā sekoja Ungārija, Maņdžouguo un Spānija. Pēc tā darbības termiņa pagarināšanas par pieciem gadiem, kas notika 1941. gadā, paktam pievienojās Somija, Rumānija, Bulgārija, Turcija (kā novērotāja), kā arī vāciešu un japāņu okupētās teritorijas ar marionešu valdībām.