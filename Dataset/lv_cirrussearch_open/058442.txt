Ivonna Gulagonga-Kolija (angļu: Evonne Goolagong Cawley; dzimusi 1951. gada 31. jūlijā) ir bijusī Austrālijas tenisiste. Gulagonga bija spilgta tenisa zvaigzne 20. gadsimta septiņdesmitajos gados. Četrpadsmit Grand Slam turnīru uzvarētāja (septiņreiz — vienspēlēs, sešreiz — sieviešu dubultspēlēs un vienreiz jauktajās dubultspēlēs); 86 vienspēļu un 46 dubultspēļu turnīru uzvarētāja; trīs olimpisko spēļu dalībniece un trīskārtēja Federācijas kausa ieguvēja (1971, 1973, 1974) Austrālijas izlases sastāvā. Starptautiskās tenisa slavas zāles locekle kopš 1988. gada.