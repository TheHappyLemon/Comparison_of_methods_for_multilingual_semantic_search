Nikola Fransuāza Floransa Drefusa (franču: Nicole Françoise Florence Dreyfus, dzimusi 1932. gada 27. aprīlī), plašāk zināma kā Anuka Emē (Anouk Aimée), ir franču aktrise. Savu karjeru sākusi 1947. gadā, 14 gadu vecumā. Kopš tā laika Emē ir piedalījusies 70 filmās ne tikai Francijā, bet arī Spānijā, Apvienotajā Karalistē, Itālijā, Vācijā un ASV. Savu slavu Emē ieguva, piedaloties Federiko Fellīni filmās "Saldā dzīve" (1960) un "Astoņarpus" (1963). Piedalījusies arī Žaka Demī filmā "Lola" (Lola, 1961), Džordža Kjūkora filmā "Justīne" (Justine, 1969), Bernardo Bertoluči filmā La tragedia di un uomo ridicolo (1981) un Roberta Oltmena flimā Prêt-à-Porter (1994). Par lomu Kloda Leluša flimā "Vīrietis un sieviete" (1966), Emē ieguva Zelta globusa balvu kā labākā aktrise drāmas filmā, BAFTA balvu, kā arī tika nominēta Kinoakadēmijas balvai kā Labākā aktrise. 1980. gadā Emē ieguva Kannu kinofestivāla Labākās aktrises balvu par filmu Salto nel vuoto. 2002. ieguvusi Goda Cēzara balvu.