Sandra Anete Buloka (angļu: Sandra Annette Bullock; dzimusi 1964. gada 26. jūlijā Ārlingtonas apgabalā, Virdžīnijas štatā, ASV) ir amerikāņu aktrise un režisore. Kļuva slavena 1990. gados pēc filmēšanās filmās "Ātrums" un "Kamēr tu gulēji". Vēlāk filmējusies tādās filmās kā "Mis slepenā aģente" un "Sadursme", kas izpelnījās pozitīvas kritiķu atsauksmes un ieguva trīs 78. Kinoakadēmijas balvas. 2007. gadā viņa bija 14. visvairāk pelnošā sieviešu slavenība, viņas kopējie ienākumi ir 85 miljoni ASV dolāru. 2010. gadā viņa ietekmīgā finanšu žurnāla Forbes vērtējumā kļuva par Holivudas vislabāk apmaksāto aktrisi. 2009. gadā S. Buloka filmējās komerciāli visveiksmīgākajās filmās "Bildinājums" un "Neredzamā puse". S. Buloka 2009. gadā saņēma Zelta globusa balvu, Ekrāna Aktieru ģildes balvu un Kinoakadēmijas balvu "Labākā aktrise galvenajā lomā" par lomu filmā "Neredzamā puse". Tajā pašā gadā aktrise saņēma Zelta avenes balvu par lomu filmā "Viss par Stīvu", tādējādi kļūstot par pirmo aktrisi, kas vienā gadā saņēmusi gan Amerikas Kinoakadēmijas, gan Zelta avenes balvu.