Sidnijs Puatjē (angļu: Sidney Poitier; dzimis 1927. gada 20. februārī, miris 2022. gada 6. janvārī) bija bahamiešu/amerikāņu aktieris, kinorežisors, autors un diplomāts. 1963. gadā kļuva par pirmo melnādaino, kas saņēmis Amerikas Kinoakadēmijas balvu kā labākais aktieris — par lomu filmā Lilies of the Field. Par šo lomu saņēmis arī Zelta globusa balvu. 1967. gadā filmējies trijās veiksmīgās filmās, no kurām visās tika iesaistīti rasu jautājumi: To Sir, with Love, "Nakts karstumā" un Guess Who's Coming to Dinner. 1999. gadā Amerikas Kinoinstitūts ierindoja Puatjē 22. vietā izcilāko vīriešu kārtas zvaigžņu sarakstā. Puatjē režisējis vairākas filmas, tai skaitā A Piece of the Action, Uptown Saturday Night, Let's Do It Again, Stir Crazy. 2001. gadā saņēmis Kinoakadēmijas goda balvu, bet 2016. gadā — BAFTA Fellowship balvu. 2009. gadā prezidents Baraks Obama viņam piešķīra Prezidenta brīvības medaļu. 1974. gadā karaliene Elizabete II viņam piešķīra Britu impērijas bruņinieku komandiera goda ordeni. No 1997. līdz 2007. gadam Puatjē bija Bahamu vēstnieks Japānā. No 2002. gada līdz 2007. gadam Vienlaikus bija arī Bahamu salu vēstnieks UNESCO.