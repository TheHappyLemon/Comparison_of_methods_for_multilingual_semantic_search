World Athletics, līdz 2019. gadam — Starptautiskā vieglatlētikas federāciju asociācija (angļu: International Association of Athletics Federations — IAAF), ir starptautiska sporta pārvaldes organizācija, kura regulē vieglatlētikas sporta notikumus. Tā ir dibināta 1912. gadā tās pirmajā kongresā Stokholmā. Tās dibinātāji bija 17 nacionālās vieglatlētikas federācijas un sākotnējais nosaukums bija Starptautiskā amatieru vieglatlētikas federācija (angļu: International Amateur Athletics Federation). Kopš 1993. gada oktobra tās galvenā mītne atrodas Monako. Kopš 1982. gada IAAF ir veikusi virkni izmaiņu noteikumos, atļaujot sportistiem par dalību sacensībās saņemt materiālu atlīdzību. Tomēr IAAF saglabāja vārdu "amatieris" nosaukumā līdz pat tās 2001. gada kongresam, kurā nosaukums tika nomainīts uz pašreizējo formu. Pēc 2019. gada Pasaules čempionāta organizācijas nosaukums tika mainīts uz World Athletics. Iepriekšējais IAAF prezidents bija Lamins Diaks no Senegālas, kurš kļuva par prezidenta vietas izpildītāju īsi pēc iepriekšējā prezidenta Primo Nebiolo nāves 1999. gadā un 2001. gada kongresā tika ievēlēts par IAAF prezidentu. Savā postenī viņš nostrādāja 16 gadus. 2015. gada 19. augustā Lamina Diaka vietā ievēlēja britu Sebastjanu Ko. Sebastjans Ko balsošanā pārspēja otru kandidātu uz IAAF prezidenta vietu Sergeju Bubku nu Ukrainas. 2019. gadā Sebastjans Ko tika apstiprināts uz vēl vienu termiņu organizācijas vadībā.