Džordža VI šaurums Džordža VI šaurums (angļu: George VI Sound, spāņu: Canal Jorge VI), argentīniešu avotos Prezidenta Sarmiento šaurums (Canal Presidente Sarmiento), ir ap 550 km garš un 22 līdz 70 km plats jūras šaurums Antarktīdas piekrastē. Atdala Aleksandra I salu Belinshauzena jūras dienvidaustrumos no Antarktīdas pussalas un Elsvērta Zemes. Savieno Margeritas līci ziemeļos ar Ronnes līci dienvidos. Gandrīz visu šaurumu aizņem Džordža VI šelfa ledājs. Šauruma dienvidrietumu galā vairākas nelielas salas, lielākā no kurām ir Eklunda sala. Šauruma rietumu krasta Aleksandra I salā atrodas britu vasaras polārstacija Fosilblafa, ziemeļu gala austrumu krastā — argentīniešu patvērums Nogala de Saldana. Šaurumu 1935. gada 23. novembrī no lidmašīnas nofotografēja Linkolna Elsvērta ekspedīcija. Pētījusi 1936./1937. gada Britu Greiema Zemes ekspedīcija, kas nosauca to tā laika Lielbritānijas monarha Džordža VI vārdā par Karaļa Džordža VI šaurumu (King George the Sixth Sound; vēlāk nosaukums saīsināts). Argentīniešu avotos šaurums tiek dēvēts par godu Argentīnas 7. prezidentam Domingo Faustino Sarmiento.