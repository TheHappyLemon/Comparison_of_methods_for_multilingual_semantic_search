"39 soļi" (angļu: The 39 Steps) ir 1935. gada Apvienotās Karalistes spiegu trillera filma, kuras režisors ir Alfreds Hičkoks. Filmā galvenās lomas atveido Roberts Donats, Medlina Kerola un Pegija Eškrofta. Filma balstīta uz Džona Bakena 1915. gada romānu The Thirty-Nine Steps. Filma stāsta par kanādieti Londonā, kurš tiek nepatiesi turēts aizdomās par pretspiegošanas aģentes slepkavību. Filmas "39 soļi" pirmizrāde notika 1935. gada 6. jūnijā. Filmu augstu vērtē jau kopš izdošanas brīža un mūsdienās to uzskata par klasiku, kā arī par vienu no labākajām Hičkoka filmām pirms pārcelšanās uz Holivudu. To arī dēvē par vienu no visu laiku labākajām britu filmām. 1999. gadā Britu Kinoinstitūts filmu "39 soļi" ierindoja savā 20. gadsimta labāko britu filmu saraksta 4. vietā. Režisors un aktieris Orsons Velss filmu nodēvējis par meistardarbu. Tīmekļa vietnē Rotten Tomatoes filmai ir 96% vērtējums.