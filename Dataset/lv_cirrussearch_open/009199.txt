Kristīna Obergfella (vācu: Christina Obergföll; dzimusi 1981. gada 22. augustā Lārā, Vācijā) ir vācu vieglatlēte, startē šķēpa mešanas sacensībās. 2005. gada Pasaules čempionātā viņa izcīnīja sudraba medaļu ar jaunu Eiropas rekordu. 2006. gada Eiropas čempionātā vāciete sacensības noslēdza 4. vietā. 2007. gada jūnijā viņa uzlaboja Eiropas rekordu līdz 70,20 m, kas ir sportistes personiskais rekords. Vēlāk viņas Eiropas rekordu pārspēja čehiete Barbora Špotākova. Arī 2007. gada Pasaules čempionātā viņa izcīnīja sudraba medaļu, šoreiz ar rezultātu 66,46 m. 2008. gada vasaras olimpiskajās spēlēs K. Obergfella izcīnīja bronzas medaļu (66,13 m), 2010. un 2012. gada Eiropas čempionātā ieņēma 2. vietu. 2012. gada vasaras olimpiskajās spēlēs viņa izcīnīja sudraba medaļu. 2013. gada Pasaules čempionātā Obergfella pirmoreiz karjerā izcīnīja uzvaru Pasaules čempionātā.