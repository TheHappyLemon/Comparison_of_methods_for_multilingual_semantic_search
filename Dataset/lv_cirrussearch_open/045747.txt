"Spiegu bērni" (angļu: Spy Kids) ir 2001. gada ASV piedzīvojumu komēdija, kuras režisors, scenārija autors, kā arī viens no producentiem un mūzikas autoriem ir Roberts Rodrigess. Galvenās lomas atveido Antonio Banderass, Karla Gugino, Aleksa Vega, Derils Sabara, Alans Kamings, Maiks Džadžs, Teri Hečere un Denijs Treho. Filmas pirmizrāde notika 2001. gada 20. martā. Šī ir pirmā daļa "Spiegu bērnu" filmu sērijā. Gregorio un Ingrīda ir divi spiegi, kuri iemīlas un apprecas. Pēc bērnu piedzimšanas viņi atvaļinās no spiegošanas. Tomēr kādā brīdī Gregorio un Ingrīdai jāatgriežas spiegošanā pēc tam, kad sāk pazust aģenti, savukārt abu bērniem Džūnijam un Karmenai pēc vecāku patiesās profesijas uzzināšanas jāizglābj vecāki no bērnu televīzijas raidījuma vadītāja.