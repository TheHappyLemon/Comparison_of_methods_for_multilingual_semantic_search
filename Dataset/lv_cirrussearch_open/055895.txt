Vāhdžīras pāreja (puštu: کوتل وجیر, ķīniešu: 瓦赫吉尔山口) ir Pamira (pēc citām ziņām Hindukuša) kalnu pāreja uz Afganistānas — Ķīnas robežas 4923 metru augstumā Vāhānas koridora austrumu galā. Tā savieno Afganistānas Badahšānu un Ķīnas Siņdzjanas reģionu un ir viszemākā kalnu pāreja, kas pa tiešo savieno Afganistānu un Ķīnu. Pāreju nešķērso ceļš, Afganistānas pusē ceļš izbeidzas 100 kilometrus no pārejas, bet Ķīnas pusē — 10 kilometrus no tās. Laika skaitīšanas īpatnību dēļ, šķērsojot pāreju, pulksteni nepieciešams pagriezt par trīs ar pusi stundām.