Party in the U.S.A. ir amerikāņu dziedātājas Mailijas Sairusas singls no viņas pirmā EP The Time of Our Lives. Tas tika izdots 2009. gada 11. augustā sadarbībā ar ierakstu kompāniju Hollywood Records. Dziesmas autori ir Dr. Luke, Klods Kellijs un Jessie J. Dziesma ir vadošais Sairusas pirmā EP ieraksta The Time of Our Lives singls. Sākotnēji dziesma netika rakstīta Sairusai, taču, kad noskaidrojās, ka dziesmas izpildītājs būs Sairusa, tās autori pielāgoja dziesmas vārdus Mailijas tēlam. Viņa to iekļāva albumā galvenokārt garāka dziesmu saraksta dēļ. Dziesmas mūzika iekļauj vairākus R&B un popmūzikas elementus, taču vārdi ataino viņas pārcelšanos no Našvilas un Holivudu. Party in the U.S.A. guva labus komerciālus panākumus un izpelnījās pozitīvus kritiķu vērtējumus. Dziesma sasniedza topu pirmo desmitnieku astoņās valstīs. ASV tā sasniedza otro vietu Billboard Hot 100, kļūstot par tobrīd Mailijas visaugstāk topa vietas sasniegušo dziesmu un sesto visvairāk pirktāko ciparu lejupielādes singlu 2009. gadā. Tā arī kļuva par Hollywood Records visātrāk un vislabāk pārdotāko dziesmu līdz dziesmas izdošanas brīdim. Singls tika sertificēts ar trīskāršo platīna disku pēc RIAA sistēmas un četrkāršo platīna disku Kanādā. Dziesmas videoklipa režisors ir Kriss Aplenbaums. Videoklips atsaucas uz 1978. gada filmu "Breolīns" (Grease) un Sairusas vecāku pirmo randiņu laiku. Videoklipa darbība galvenokārt norisinās auto kinoteātrī. Videoklips uzvarēja MuchMusic Video balvu kā 2010. gada labākais ārzemju izpildītāja videoklips. Dziesma tika iekļauta viņas otrajā koncerttūrē Wonder World Tour, kas notika 2009. gadā. 2009. gada Teen Choice balvu pasniegšanas ceremonijā M. Sairusa izpildīja dziesmu, izmantodama stieni, ko daudzi uztvēra kā deju stieni, tas izraisīja plašsaziņas līdzekļos satraukumu. Daudzi mākslinieki ir iedziedājuši dziesmas kaverversijas.