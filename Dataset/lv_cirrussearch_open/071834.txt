Kristietība Serbijā ir visizplatītākā reliģija valstī. Saskaņā ar Pew Research Center datiem 2010. gadā Serbijā bija 7,26 miljoni kristiešu, kas veidoja 93,5 % valsts iedzīvotāju. J. G. Meltona "Pasaules reliģiju enciklopēdijā" kristiešu īpatsvars 2010. gadā tika lēsts 80,7 % (6,33 miljoni ticīgo). Lielākais kristietības atzars valstī ir pareizticība. Serbijā 2000. gadā bija 3500 kristiešu baznīcas un lūgšanu vietas, kas piederēja 83 dažādām kristīgajām konfesijām. Neskaitot serbus lielākā daļa valstī dzīvojošo ungāru, horvātu, slovāku, melnkalniešu, arumūnu, čehu, poļu, rumāņu, maķedoniešu, bulgāru, ukraiņu un citu iedzīvotāju ir kristieši. Serbijas kristieši piedalās ekumeniskajā kustībā. Valstī aktīvi darbojas Serbijas un Melnkalnes Baznīcu ekumēniskā padome, kas pārņēma savu darbību no Dienvidslāvijas Baznīcu padomes (dibināta 1968. gadā). Trīs Serbijas baznīcas (reformātu, pareizticīgo un luterāņu) ir Pasaules Baznīcu padomes locekles. Valsts konservatīvās evaņģēliskās baznīcas ir apvienojušās Serbijas evaņģēliskā aliansē, kas ir saistīta ar Pasaules evaņģēlisko aliansi.