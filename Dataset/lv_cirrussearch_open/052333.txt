Vācija (Vācijas Impērija) 1896. gada vasaras olimpiskajās spēlēs bija viena no 14 pārstāvošajām valstīm pirmajās vasaras olimpiskajās spēlēs. Vācija šajās olimpiskajās sporta spēlēs startēja 6 olimpiskajos sporta veidos. Vācijas komandu veidoja 19 sportisti, kas bija otra lielākā (aiz Grieķijas) delegācija spēlēs. Vācijas sportisti startēja 26 disciplīnās. Vācija šajās olimpiskajās spēlēs izcīnīja 13 medaļas, 6 zelta, 5 sudraba un 2 bronzas medaļas. Līdz ar to Vācija bija trešā veiksmīgākā valsts izcīnīto medaļu ziņā. Medaļas tika izcīnītas 4 dažādos sporta veidos, 12 disciplīnās. Lielākā daļa medaļu tika izcīnītas vingrošanā — 10 medaļas. Ar medaļām veiksmīgākais Vācijas sportists bija vingrotājs Hermanis Veingertners, kurš izcīnīja 6 olimpiskās medaļas, 3 zelta, 2 sudraba un 1 bronzas medaļu. Bez viņa pa trim zelta medaļām izcīnīja arī Alfrēds Flatovs un Kārlis Šūmanis.