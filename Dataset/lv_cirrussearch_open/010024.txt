Alba ir viens no Romas katoļu Baznīcas, Anglikāņu Baznīcas un daudzu citu protestantu Baznīcu garīdznieku liturģiskajiem apģērbiem liturģisku funkciju veikšanai. Alba ir garš, balts linu auduma tērps, kas sniedzas līdz pašai zemei un ko ik dienas Svētās Mises laikā priesteris nēsā virs sutanas zem ornāta. Alba tika darināta pēc senlaiku tunikas parauga. Tai jābūt tik garai, lai nosegtu sutanu. Salīdzinot ar komžu, tai ir šauri piedurkņu gali. Bieži albai ir arī josta. Albas baltā krāsa simbolizē dvēseles tīrību un sirdsskaidrību, ar ko jābūt apveltītam priesterim, kad tas tuvojas altārim, upurējot Svēto Misi. No 17. gadsimta albas apakšdaļu un piedurknes mēdz izrotāt ar mežģīnēm un dažādiem liturģiskiem izšuvumiem, tādā veidā izceļot Dieva godu un ticīgos modinot dievbijību. Mūsdienās albām rotājums ir lielākoties vienkāršs.