Hermanis Rozentāls (angļu: Herman Rosenthal, dzimis 1843. gada 6. oktobrī, miris 1917. gadā) bija Jaunjelgavā dzimis ebreju izcelsmes rakstnieks, tulkotājs, ebreju sabiedrisks darbinieks un bibliotekārs. Dzimis Jaunjelgavā, skolā gājis Bauskā un Jelgavā. Mācības pabeidza 1859. gadā. No 1869. gada darbojās tipogrāfijā Kremenčukā, 1870. gadā publicēja dzejoļu krājumu Gedichte. Sanitārā dienesta sastāvā piedalījās Krievu-turku karā. Līdz 1881. gadam darbojās tipogrāfijā Kijevā, piedalīdamies avīzes "Zarja" organizēšanā. 1881. gadā emigrēja uz ASV, lai dibinātu ebreju lauksaimniecības kolonijas Luiziānā un Dienviddakotā. Vēlāk nodarbojās ar grāmatu tirdzniecību, līdz 1888. gadā tika nozīmēts par Edison General Electric Company (tagad General Electric) galveno statistiķi. 1892. gadā kompānijas uzdevumā devās uz Tālajiem Austrumiem. Atgriežoties iesaistījās Ņujorkas politiskajā dzīvē. 1897. gadā kļuva par Amerikas Cionistu federācijas Ņujorkas nodaļas viceprezidentu. No 1898. līdz 1917. gadam ieņēma Nujorkas Publiskās bibliotēkas slāvistikas nodaļas vadītāja amatu.