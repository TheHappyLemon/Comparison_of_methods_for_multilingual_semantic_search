Koordinātas: 35°57′20″N 52°6′36″E﻿ / ﻿35.95556°N 52.11000°E﻿ / 35.95556; 52.11000 Demāvends (persiešu: دماوند‎ — Damāvand) ir aprimis, bet potenciāli aktīvs stratovulkāns Elbursa kalnu grēdā Irānā, valsts augstākā virsotne, kā arī Āzijas augstākais vulkāns. Izvietojies grēdas centrālajā daļā 66 km uz ziemeļaustrumiem no Irānas galvaspilsētas Teherānas. Pirmoreiz izvirdis pleistocēnā pirms 1,78 miljoniem gadu, bet pēdējais izvirdums datēts pirms aptuveni 7300 gadiem. Vulkāna konuss veidots no pelniem un lavas straumēm, kas sastāv no andezīta, trahīta un bazalta. Novērojamas sēru izdalošas fumarolas, kā arī karstie avoti un travertīna atradnes. Demāvendam liela nozīme persiešu mitoloģijā; tas poēzijā un literatūrā simbolizē irāņu cīņu pret apspiešanu un svešām varām. Zoroastriešu mitoloģijā kalnā tika ieslodzīts pūķis Aži Dahāka, kam tur jāpaliek līdz pasaules galam.