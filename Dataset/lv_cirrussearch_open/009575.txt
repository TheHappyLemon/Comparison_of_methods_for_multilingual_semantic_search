Bārbra Džoana Streisande (angļu: Barbra Joan Streisand; dzimusi 1942. gada 24. aprīlī Bruklinā, ASV) ir amerikāņu dziedātāja, dziesmu autore, aktrise, kinoproducente un režisore. Viņa ir ieguvusi divas Amerikas Kinoakadēmijas balvas — kā labākā aktrise galvenajā lomā filmā "Smieklīgais skuķis" (Funny Girl, 1968) un kā labākās dziesmas mūzikas autore filmā "Zvaigzne ir dzimusi" (A Star Is Born, 1976). Streisande saņēmusi arī astoņas Grammy, četras Emmy, īpašo Tony balvu, Amerikas Filmu institūta un Peabody balvas. Streisande ir viena no nedaudzajiem māksliniekiem, kas ieguvuši "Oskara", Emmy, Grammy un Tony balvas. Viņa ir viena no komerciāli veiksmīgākajām un viena no visvairāk kritiķu atzinību ieguvušajām māksliniecēm mūsdienu izklaides biznesa vēsturē. Streisandes izdotie albumi ir pārdoti 140 miljonos kopiju visā pasaulē, no tiem vairāk nekā 71,5 miljoni ASV. Pamatojoties uz Amerikas Ierakstu industrijas asociācijas datiem, viņa ir starp māksliniekiem, kuru ieraksti pārdoti vislielākā skaitā, un no sievietēm māksliniecēm tieši viņas ierakstu pārdošanas apjoms ir vislielākais. Streisande ir viena no retajām, kas nav darbojusies rokenrola žanrā. Streisande ir viena no četriem māksliniekiem, kas saņēmuši gan Amerikas Kinoakadēmijas balvu kā aktieri, gan arī izdevuši singlu, kas ierindojies ASV Billboard Hot 100 topa pirmajā vietā.