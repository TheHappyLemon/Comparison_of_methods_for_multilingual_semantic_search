"Projekts X: ballīte bez bremzēm" (angļu: Project X) ir 2012. gada ASV komēdija, kuras režisors ir Nima Nurizade. Filma ir par trīs vidusskolēnu rīkotu dzimšanas dienas svinību ballīti, kas ar laiku kļūst nekontrolējama. Galvenās lomas tajā attēlo Tomass Manns, Olivers Kūpers un Džonatans Denjels Brauns. Lielākajai daļai aktieru šī bija kinodebija, jo filmas veidotāji vēlējās radīt "īstas ballītes iespaidu". Filmas pirmizrāde notika 2012. gada 2. martā. Project X sākotnēji tika ieplānots par filmas pagaidu nosaukumu, tomēr vēlāk tika izlemts to izmantot kā galīgo nosaukumu. Pēc filmas pirmizrādes tikušas rīkotas vairākas ballītes, iedvesmojoties no filmā attēlotās. 2012. gada 12. septembrī Nīderlandes pilsētā Harenā uz ballīti (nosaukta par Project X Haren) ieradās vairāki tūkstoši cilvēku, vairāk nekā 30 cilvēku tika arestēti. Ballītes nodarītie zaudējumi tika lēsti vairāk nekā 1 miljona EUR apmērā.