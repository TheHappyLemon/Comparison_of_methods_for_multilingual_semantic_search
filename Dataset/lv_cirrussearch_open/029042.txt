George Hadži (rumāņu: Gheorghe Hagi; dzimis 1965. gada 5. februārī) ir bijušais rumāņu futbolists, spēlējis uzbrūkošā pussarga pozīcijā. Tiek uzskatīts par vienu no 20. gadsimta 80. un 90. gadu labākajiem uzbrūkošajiem pussargiem, kā arī visu laiku labāko Rumānijas futbolistu. Iekļauts FIFA 100 sarakstā. Karjeru sācis Rumānijā, vairākus gadus spēlējis Bukarestes "Sportul Studențesc" un Bukarestes "Steaua" klubā. Turpmāko karjeru aizvadījis Spānijas, Itālijas un Turcijas klubos. Karjeru noslēdzis Turcijas klubā Stambulas "Galatasaray". Spēlētāja karjeras laikā trīs reizes kļuvis par Rumānijas un četras reizes par Turcijas čempionu. "Galatasaray" sastāvā 1999.—2000. gada sezonā izcīnījis uzvaru UEFA kausā. Rumānijas izlases sastāvā aizvadījis 124 spēles, kurās guvis 35 vārtus. Viens no visvairāk spēles aizvadījušajiem futbolistiem Rumānijas izlasē, kopā ar Adrianu Mutu dala izlases rezultatīvākā futbolista godu. Izlases sastāvā trīs reizes spēlējis Pasaules kausa izcīņā (1990, 1994, 1998), 1994. gadā ASV iekļauts turnīra simboliskajā izlasē. Trīs reizes piedalījies Eiropas čempionāta finālturnīrā (1984, 1996, 2000). Septiņas reizes atzīts par Rumānijas gada labāko futbolistu. Rumānijas Futbola federācija 2003. gadā UEFA jubilejas svinībām izraudzījās Hadži kā labāko futbolistu pēdējos 50 gados. 2004. gadā bijušais Brazīlijas futbolists Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Pēc spēlētāja karjeras beigām kļuvis par treneri.