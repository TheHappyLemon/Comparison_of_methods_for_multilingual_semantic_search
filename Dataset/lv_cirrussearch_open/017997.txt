Emanuela Riva (franču: Emmanuelle Riva), īstajā vārdā Polete Žermēna Riva (franču: Paulette Germaine Riva; dzimusi 1927. gada 24. februārī, mirusi 2017. gada 27. janvārī), bija franču teātra un kino aktrise. 2013. gadā Riva saņēma BAFTA kino balvu kā labākā aktrise galvenajā lomā filmā "Mīlestība" (2012), Cēzara balvu un Eiropas Kino balvu, kā arī tika izvirzīta 85. Kinoakadēmijas balvai. Viņa ir vecākā aktrise, kas jebkad ir izvirzīta Amerikas Kinoakadēmijas balvai nominācijā "Labākā aktrise galvenajā lomā". Iepriekšējo reizi Britu Kinoakadēmijas balvai Riva tika nominēta 1960. gadā kā labākā ārzemju aktrise par lomu filmā "Hirosima — mana mīla" (Hiroshima mon amour, 1959). 1962. gadā saņēmusi Venēcijas kinofestivāla balvu kā labākā aktrise par lomu filmā Thérèse Desqueyroux (1962).