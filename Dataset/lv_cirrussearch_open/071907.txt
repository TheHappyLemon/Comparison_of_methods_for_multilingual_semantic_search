"Hameleonu rotaļas" (angļu: The Bold and the Beautiful, B&B) ir amerikāņu ziepju operas televīzijas seriāls, kas tiek pārraidīts kanālā CBS kopš 1987. gada 23. marta. Seriālam ir 37 sezonas, 9240 sērijas (uz 2024. gada 31. martu). Seriālu izveidoja Viljams Džozefs un Lī Filipa Belli. Seriāla sižets risinās Losandželosā, ap Foresteru ģimeni un viņu modes namu "Forrester Creations". Kopš 2011. gada 7. septembra seriāls veidots augstas izšķirtspējas (HD) formātā. Seriāla 9000. sērija tika pārraidīta 2023. gada 18. aprīlī. CBS ir paziņojis, ka seriāls turpināsies arī 2024.–2025. gada televīzijas sezonā. "Hameleonu rotaļas" no citām amerikāņu ziepju operām izceļas arī ar milzīgo ārzemju auditoriju, un kopš pirmizrādes tā ir bijusi starptautiski skatītākā ziepju opera ar vairāk nekā 26 miljoniem skatītāju katru nedēļu. Seriāls ir populārs Itālijā, frankofonijas valstīs, Austrālijā un Vācijā. Latvijā seriālu no 1995. līdz 2010. gadam pārraidīja Latvijas Televīzija. Seriāla sērijas latviešu valodā dublējuši aktieri Harijs Spanovskis un Maija Ķirse.