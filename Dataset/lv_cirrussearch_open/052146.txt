"Džumandži: Nākamais līmenis" (angļu: Jumanji: The Next Level) ir 2019. gada ASV fantāzijas piedzīvojumu komēdija. Filmas režisors ir Džeiks Kasdans, scenārija autori ir Kasdans, Džefs Pinkners un Skots Rozenbergs. Šis ir turpinājums 2017. gada filmai "Džumandži: Laipni lūgti džungļos", kas ir otrais turpinājums 1995. gada filmai "Džumandži", kā arī ceturtā filma "Džumandži" franšīzē. Tāpat kā iepriekšējā filmā lomas atveido Dveins Džonsons, Džeks Bleks, Kevins Hārts, Kārena Gilana, Niks Džonass, Aleks Volfs, Morgans Tērners, Sers Dariuss Bleins un Medisona Aismena, jaunajā filmā pievienojušies aktieri Avkvafina, Rorija Makana, Denijs Glovers un Denijs DeVito. Filmas darbība norisinās trīs gadus pēc iepriekšējās daļas, kur tā pati pusaudžu grupa kopā ar senu draugu un vēl divām personām, tiek ieslodzīti "Džumandži" spēlē. Spēlē viņi sastopas gan ar vecajiem, gan jauniem avatāriem un cīnās ar dažādiem uzdevumiem, lai uzveiktu jauno ļaundari. Filmēšana norisinājās 2019. gadā no 21. janvāra līdz 11. maijam Atlantā, Ņumeksikā, Albertā un Havajās. Filmas "Džumandži: Nākamais līmenis" pirmizrāde ASV kinoteātros norisinājās 2019. gada 13. decembrī, bet Latvijā filmas pirmizrāde norisinājās nedaudz ātrāk nekā ASV: 6. decembrī. Filma galvenokārt saņēma pozitīvas kritiķu atsauksmes un tās pasaules ienākumi ir 800 miljoni ASV dolāru, tādejādi kļūstot par desmito ienesīgāko 2019. gada filmu.