Šis raksts ir par dziedātāju. Par citām jēdziena Šēra nozīmēm skatīt nozīmju atdalīšanas lapu. Šerilina Sarkisjana Lapjēra Bono Olmena (Cherilyn Sarkissian LaPiere Bono Allman), plašāk zināma kā Šēra (Cher; IPA: /ʃɛɹ/, dzimusi 1946. gada 20. maijā) ir armēņu izcelsmes ASV popmūzikas dziedātāja, dziesmu tekstu autore, aktrise, režisore un producente. Viņa ir Amerikas Kinoakadēmijas balvu, Grammy balvu, Emmy balvu un Zelta globusa balvu ieguvēja un viņai ir piešķirta zvaigzne Holivudas Slavas alejā. Uzstāties Šēra sāka 1965. gadā pop/roka grupas Sonny & Cher sastāvā. Vēlāk Šēra kļuva par solo ierakstu mākslinieci, par televīzijas zvaigzni 1970. gados, kā arī par kinoaktrisi 1980. gados, piedaloties tādās populārās filmās kā "Īstvikas raganas", "Silkvuda", "Maska" un "Mēnessērdzīgais", par kuru Šēra ieguva Kinoakadēmijas balvu nominācijā "Labākā aktrise". Šēras singls Believe, kas tika izdots 1998. gadā, kļuva par visveiksmīgāko deju mūzikas singlu, kāds jebkad izdots, pārdodot vairāk kā 10 miljonos kopijās. Viņa ir vienīgā sieviešu kārtas mūziķe, kurai pieder Top 10 singli katrā desmitgadē, sākot no 1960. gadiem un vecākā sieviešu kārtas mūziķe, kas ieguvusi pirmo vietu. 60 savas karjeras gados, Šēra ir kļuvusi par populārās kultūras un mūzikas ikonu, un vienu no vispopulārākajām un vispārdotākajām māksliniecēm pasaulē pārdodot vairāk kā 275 miljonus ierakstu (ieskaitot tos, kuri ierakstīti kopā ar Sonny Bono). Šēra ir ļoti atpazīstama ar savu spēcīgo un dziļo balss tembru.