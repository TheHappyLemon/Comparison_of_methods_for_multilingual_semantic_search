Oksitānija (oksitāņu: Occitània, izrunā: [u(k)siˈtanjɔ]) ir kultūrvēsturisks reģions Francijas dienvidos, Monako, kā arī mazliet Spānijā un Itālijā. Reģions pārklājas ar oksitāņu valodas izplatības areālu. Reģiona platība ir aptuveni 198 tūkstoši km², un iedzīvotāju skaits ir gandrīz 17 miljoni. Senās Romas laikos lielākā daļa Oksitānijas bija zināma ar nosaukumu Akvitānija (Aquitania). Francijā ir arī administratīvā iedalījuma reģions ar tādu pašu nosaukumu, tas ir, Oksitānija. Šis reģions ir tikai daļa no kopējā vēsturiskā reģiona. Vēsturiskajā Oksitānijas reģionā bez Oksitānijas ietilpst Provansa-Alpi-Azūra krasts, kā arī liela daļa arī no Jaunakvitānijas un puse no Overņas-Ronas-Alpiem.