Derry City FC ir profesionāls futbola klubs no Deri, pilsētas Ziemeļīrijā, spēlē Īrijas futbola sistēmā. Klubs ir dibināts 1928. gadā, pašlaik spēlē Īrijas Premjerlīgā. Mājas spēles komanda aizvada Raiana Makbraida "Brandywell" stadionā, kura ietilpība ir 7700 vietu. Klubs ir divas reizes izcīnījis Īrijas līgas čempiontitulu, piecas reizes ieguvis Īrijas kausu, kā arī 11 reizes uzvarējis Īrijas līgas kausa izcīņā. Īrijas futbola līgu sistēmai pievienojās 1985. gadā. Pirms tam komanda ir vienreiz (1965. gadā) uzvarējusi Ziemeļīrijas futbola līgā un trīs reizes ieguvusi Ziemeļīrijas kausu. 1971. gadā ar Ziemeļīrijas konfliktu saistīto drošības problēmu dēļ klubs bija spiests aizvadīt mājas spēles aptuveni 48 km attālajā Kolreinā, jo daudzas protestantu komandas atteicās ierasties Deri. Situācijas saasināšanās un nesaskaņas ar Ziemeļīrijas Futbola asociāciju par atgriešanos dzimtajā stadionā lika klubam 1971.—1972. gada sezonas beigās izstāties no līgas. Pēc izstāšanās no Ziemeļīrijas čempionāta klubs spēlēja amatieru līmenī. Katru gadu Derry City pieteicās atgriezties Ziemeļīrijas līgā, lūdzot atļauju spēlēt savā mājas stadionā, taču katru reizi viņiem tika atteikts. Klubs nolēma pievienoties Īrijas čempionātam. Tas sakrita arī ar laiku, kad Īrijā tika veikta līgu reforma. Klubs saņēma atļauju no FIFA un UEFA. 1987. gadā uzvarēja Pirmajā divīzijā un iekļuva Īrijas Premjerlīgā.