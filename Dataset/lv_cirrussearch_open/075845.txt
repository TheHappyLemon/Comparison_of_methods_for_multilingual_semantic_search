Izaugsmes kapitāls ir privāta kapitāla ieguldījuma veids, kas nodrošina nobriedušus uzņēmumus ar papildus līdzekļiem investīciju veikšanai, lai paplašinātu vai pārstrukturētu darbību, lai veicinātu izaugsmi. Izaugsmes kapitāla darījumu ietvaros saņemtie līdzekļi var tikt ieguldīti ražošanas attīstībā, pakalpojumu klāsta paplašināšanā, jaunu tirgu apgūšanā, konkurentu pārpirkšanā vai citos uzņēmumam būtiskos investīciju projektos. Izaugsmes kapitāla darījumi pēc būtības ir līdzīgi riska kapitāla darījumiem, taču atšķiras pēc investīciju lieluma (tie ir lielāki), kā arī pēc uzņēmuma dzīves cikla fāzes, kurā darījums tiek veikts. Parasti izšķir divas izaugsmes kapitāla fāzes: Agrīna izaugsmes stadija (early stage expansion). Uzņēmums jau ģenerē ienākumus, taču vēl nav peļņu nesošs. Šajā stadijā bieži investē riska kapitāla fondi. Vēla izaugsmes stadija (late stage expansion). Ir reāls apgrozījums un peļņa, taču nepieciešami papildus līdzekļi, lai straujāk palielinātu apgrozījumu, kas rezultētos lielākā peļņā. Lielākoties šis izaugsmes kapitāls prasa lielus līdzekļu apjomus, kurus dod privātā kapitāla fondi.