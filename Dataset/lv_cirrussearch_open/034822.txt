Gregorijs Džeimss "Gregs" Raterfords (angļu: Gregory James "Greg" Rutherford; dzimis 1986. gada 17. novembrī) ir britu vieglatlēts, startē tāllēkšanas sacensībās. Karjeras laikā izcīnījis olimpisko spēļu (2012. gadā Londonā), pasaules čempionāta (2015. gadā Pekinā) un Eiropas čempionāta (2014. gadā Cīrihē un 2016. gadā Amsterdamā), Nāciju Sadraudzības spēļu (2014. gadā Glāzgovā) zelta medaļu. 2015. gada septembrī kļuvis par pirmo Apvienotās Karalistes vieglatlētu, kam vienlaikus piederējuši visi iespējamie tituli stadionā. Raterfords tobrīd bija valsts, kontinenta, pasaules, olimpiskais, Nāciju Sadraudzības spēļu un Dimanta līgas čempions.