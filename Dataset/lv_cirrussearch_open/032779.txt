Eiselmērs (nīderlandiešu: IJsselmeer) ir sekls mākslīgs saldūdens ezers Nīderlandes ziemeļrietumos. Izveidots 1932. gadā, kad no Ziemeļjūras tika atdalīta Zeiderzē iekšzemes jūra. Tika izveidots 90 metrus plats un 29 kilometrus garš dambis, uz kura izbūvēta autostrāde A7. Eiselmērs caur Ketelmēru barojas no Reinas attekas Eiselas. 1975. gadā Eiselmēra dienvidaustrumu daļā ar dambi tika nodalīts Markermērs, kas tagad ir hidroloģiski patstāvīga ūdenstilpe.