Tomazo Džovanni Albinoni (itāļu: Tomaso Giovanni Albinoni); dzimis 1671. gada 8. jūnijā, miris 1751. gada 17. janvārī) bija baroka laika Venēcijas vijolnieks un komponists. Dzīves laikā pazīstams kā operu autors, taču mūsdienās visbiežāk tiek atskaņoti viņa instrumentālie skaņdarbi. Iespējams, populārākā kompozīcija, kas tiek apzīmēta ar Albinoni vārdu, adadžo sol minorā, mūsdienās tiek atzīta par mistifikāciju, ko pēc Otrā pasaules kara sarakstījis Albinoni mūzikas pētnieks Remo Džadzoto, kurš gan apgalvoja, ka kompozīcijas basa partija piederot Albinoni. 1998. gadā, pirms savas nāves Džadzoto apstiprināja, ka 1958. gadā publicētā kompozīcija ir pilnīgi viņa paša sacerēta.