"Kritiena anatomija" (franču: Anatomie d'une chute) ir 2023. gada Francijas tiesu drāmas filma, kuras režisore ir Žistīne Trijē. Filmā galvenās lomas atveido Sandra Hillere, Svans Arlo, Milo Mašando-Granērs un Antuāns Reinarts. Filma stāsta par rakstnieci, kura cenšas pierādīt nevainību sava vīra nāvē. Filmas "Kritiena anatomija" pirmizrāde notika 2023. gada 21. maijā 76. Kannu kinofestivālā, kur tā saņēma festivāla augstāko apbalvojumu — Zelta palmas zaru. Latvijā filmas pirmizrāde notika 2024. gada 23. februārī. Filma guva plašu kritiķu atzinību, īpaši slavējot Hilleres aktierspēli. Filma saņēma sešas Cēzara balvas tai skaitā balvu kategorijā "Labākā filma". Filma saņēma Zelta globusa balvas kategorijās "Labākais scenārijs" un "Labākā filma svešvalodā", kā arī BAFTA kino balvu kategorijā "Labākā filma svešvalodā". Filma nominēta arī piecām Amerikas Kinoakadēmijas balvām, tai skaitā kategorijā "Labākā filma".