Sets Makfārlins (angļu: Seth Woodbury MacFarlane; dzimis 1973. gada 26. oktobrī) ir amerikāņu aktieris, animators, rakstnieks, komiķis, dziedātājs, producents, režisors un aktīvists. Viņš ir animācijas seriāla "Mana trakā ģimene" autors, tāpat bijis viens no animācijas seriālu "Amerikāņu tētuks" un "Klīvlenda šovs" autoriem, vēl ir ieskaņojis vairākus šo seriālu tēlus. Karjeru sācis Hanna-Barbera studijā kā dažādu animācijas seriālu animators un scenārists. Makfārlins piedalījies vairāku filmu uzņemšanā, 2012. gadā iznāca viņa pirmā pilnmetrāžas komēdijas filma "Teds", kurā viņš arī ierunāja lāča Teda balsi.