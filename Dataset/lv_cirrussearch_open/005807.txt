Ortopēdija (grieķu: orthos — 'taisns', paideia — 'audzināšana') ir medicīnas nozare, kas ārstē un pēta balsta un kustību orgānu sistēmas bojājumus un deformācijas, kā arī nodarbojas ar to profilaksi. Ortopēdijā kaulu un muskuļu traumu, sportā gūtu savainojumu, deģeneratīvu slimību, infekciju un audzēju izraisītu bojājumu ārstēšanā izmanto gan ķirurģiskas metodes, gan risinājumus, kas ļauj izvairīties no ķirurģiskas iejaukšanās. Ortopēdija nodarbojas arī ar bojātu vai zaudētu kustību aparāta daļu protezēšanu.