Andrejs Perepļotkins (krievu: Андрей Игоревич Переплеткин, dzimis 1984. gada 27. decembrī Harkivā, Ukrainā) ir Latvijas futbolists. Perepļotkins ir dzimis Ukrainā, viņam bija Krievijas un Ukrainas dubultpilsonība. Pusaudža gados spēlējis Anglijas Southampton FC jauniešu komandā. 2004. gadā Andrejs Perepļotkins nonāca Rīgas "Skonto" sastāvā, ar kuru kopā izcīnīja divus Latvijas čempiona titulus. 2007. gada 8. martā ar Saeimas lēmumu Andrejam Perepļotkinam tika piešķirta Latvijas pilsonība, un uzreiz pēc tās iegūšanas viņš tika pirmoreiz izsaukts uz Latvijas futbola izlases treniņnometni. 28. martā viņš aizvadīja savu pirmo spēli izlasē, uznākot uz maiņu mačā ar Lihtenšteinu. 2008. gada 6. augustā Andreju Perepļotkinu izīrēja Anglijas klubam Derbi "County". Taču sastāvā viņam neizdevās nostiprināties un, aizvadījis tikai 3 spēles, 2009. gada janvārī viņš atgriezās "Skonto". 2011. gada februārī Perepļotkins noslēdza divu gadu līgumu ar Uzbekistānas čempionāta klubu Karši "Nasaf". 2020. gada februārī saņēmis sešu mēnešu diskvalifikāciju no ar futbolu saistītām aktivitātēm Lietuvā par iesaistīšanos spēļu manipulēšanā, spēlējot 1. līgas klubā FC Kupiškis, aprīlī šī diskvalifikācija tika attiecināta uz visu pasauli. Šajā laikā gan globālās COVID-19 pandēmijas dēļ lielākā daļa aktivitāšu bija apturēta.