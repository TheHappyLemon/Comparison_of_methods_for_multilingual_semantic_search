Ježijs Henriks Dudeks poļu: Jerzy Henryk Dudek, dzimis 1973. gada 23. martā) ir bijušais Polijas futbolists, spēlējis vārtsarga pozīcijā, bijis Polijas futbola izlases dalībnieks. Savu karjeru sācis Polijas klubos Concordia Knurów un Tychy. 1996. gadā viņš pievienojās Nīderlandes komandai Feyenoord, ar kuru viņš 1999. gadā uzvarēja Eredivisie čempionātā. 2000. gadā viņš kļuva par pirmo ārzemnieku, kas saņēmis Nīderlandes Zelta zābaku. Divreiz saņēmis arī Nīderlandes gada labākā vārtsarga balvu. 2000. gadā ticis atzīts par Polijas gada futbolistu. Pēc veiksmīga posma Nīderlandē Dudeks pievienojās Anglijas Premjerlīgas komandai Liverpool, kur pavadīja 6 sezonas. 2005. gadā Liverpool komanda ar Dudeku vārtos izcīnīja UEFA Čempionu līgas trofeju. Izcīnījis vēl arī FA kausu un FA Community Shield. Savu karjeru noslēdza La Liga komandā Real Madrid. Polijas futbola izlases sastāvā piedalījies 2002. gada FIFA Pasaules kausā. Kopumā izlases sastāvā nospēlējis 60 mačus.