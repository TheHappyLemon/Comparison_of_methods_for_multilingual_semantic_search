И (и) ir kirilicas burts, sastopams gandrīz visos alfabētos, kas balstīti uz kirilicu. Visbiežāk šis burts attēlo nenoapaļotu augsta mēles pacēluma priekšējās rindas patskani /i/ vai nelabiālu gandrīz augsta mēles pacēluma gandrīz priekšējās rindas patskani /ɪ/. Šis burts kirilicā ir radies no grieķu burta ēta (Η). Krievu alfabētā burts и ir 10. burts pēc kārtas, bulgāru alfabētā — 9. burts, ukraiņu un maķedoniešu alfabētā — 11. burts. Baltkrievu alfabētā šāda burta nav, tur šī skaņa tiek apzīmēta ar burtu І.