Prettanku ezis — vienkāršs šķērslis tanku vai citas tehnikas kustības kavēšanai. Izveidots no trim profildzelzs (vislabāk H veida) gabaliem, tos sakrustojot un sastiprinot savā starpā tā, lai gali veidotu oktaedru. Prettanku ežus ieviesa Čehoslovākijā, kur no 1935. g. līdz 1938. gadam tika nostiprināta robeža aizsardzībai pret Vāciju un Ungāriju. No šejienes arī cēlies šo šķēršļu nosaukums angļu valodā — Czech hedgehog (Čehu ezis). Prettanku ežus plaši izmantoja Sarkanā armija 2. Pasaules kara laikā. Īpaši efektīvi tie bija kaujās pilsētas apstākļos. Dažreiz pat viens "ezis" spēja aizšķērsot ielu tehnikai. Prettanku ežus izmantoja arī Vācijas spēki Atlantijas valnī. Prettanku eži bija mazāk efektīvi par mīnu laukiem vai prettanku grāvjiem, toties tos varēja salīdzinoši viegli izgatavot, izvietot un pēc nepieciešamības arī pārvietot.