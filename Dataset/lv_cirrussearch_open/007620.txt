Hārtforda (angļu: Hartford) ir pilsēta ASV, Konektikutas štata administratīvais centrs. 2006. gadā pilsētā dzīvoja 124 512 iedzīvotāji, kas to padarīja par trešo apdzīvotāko štata pilsētu. Pēc 2010. gada ASV tautas skaitīšanas datiem Hārtforda bija septītā lielākā Jaunanglijas pilsēta. Pēc 2010. gada datiem Greater Hartford bija lielākā metropole Konektikutas štatā ar 1 188 841 iedzīvotāju. Pilsēta ir 400 gadus veca, tā ir viena no vecākajām pilsētām valstī. Hārtfordas-Springfīldas metropole ir pazīstama kā "zināšanu koridors", jo šajā apgabalā atrodas 32 koledžas un universitātes, tai skaitā dažas no ASV prestižākajām mācību iestādēm. Hārtforda ir pazīstama kā "apdrošināšanas galvaspilsēta", jo pilsētā bāzējas vairākas apdrošināšanas kompānijas. Tāpat pilsētā atrodas vecākais ASV publiskās mākslas muzejs (Wadsworth Atheneum), vecākais publiskais parks (Bushnell Park), visvecākais laikraksts (The Hartford Courant), otra vecākā vidusskola (Hartford Public) un līdz iestādes slēgšanai 2009. gadā sestā vecākā opera valstī (Connecticut Opera).