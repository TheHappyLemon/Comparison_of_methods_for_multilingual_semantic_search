Gruzijas Nacionālā Olimpiskā komiteja (gruzīnu: საქართველოს ეროვნული ოლიმპიური კომიტეტი, sak'art'velos erovnuli olimpiuri komiteti) ir organizācija, kas pārstāv Gruzijas sportistus Olimpiskajās spēlēs un citās starptautiskajās sporta sacensībās. Olimpiskās komitejas galvenā mītne atrodas Gruzijas galvaspilsētā Tbilisi. Gruzijas izmantotais SOK kods ir GEO. To veido 12 reģionālās organizācijas, Gruzijas Olimpiskā akadēmija, Gruzijas Olimpiešu apvienība un Olimpiskais muzejs. Olimpiskā komiteja tika izveidota 1989. gada 6. oktobrī, bet Starptautiskā Olimpiskā komiteja to pilntiesīgi atzina 1993. gada 23. septembrī. Līdz 1991. gadam Gruzija olimpiskajās spēlēs startēja Padomju Savienības sastāvā. Lai gan tā neatkarību no PSRS ieguva 1991. gadā, 1992. gada vasaras un ziemas olimpiskajās spēlēs tā startēja Apvienotās komandas sastāvā, jo tā vēl nebija pilntiesīga Starptautiskās Olimpiskās komitejas locekle. Pirmoreiz tā olimpiskajās spēlēs startēja 1994. gadā. Līdz šim Gruzija ir startējusi 6 vasaras olimpiskajās spēlēs (pirmoreiz — 1996. gada Atlantas spēlēs) un 7 ziemas olimpiskajās spēlēs (pirmoreiz — 1994. gada Lillehammeres spēlēs).