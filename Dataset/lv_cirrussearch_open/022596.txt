Sniegavīrs ir no sniega veidots cilvēka figūras atdarinājums. Senākās rakstiskās liecības par sniegavīru celšanu ir no 16. gadsimta, bet populāra šī nodarbe kļuva tikai 18. gadsimtā. Sniegavīru parasti veido, vienu uz otras saliekot 2 — 3 no sniega saveltas, citu par citu mazākas bumbas. Eiropā un Ziemeļamerikā sniegavīru biežāk veido trīsdaļīgu, bet Āzijā — divdaļīgu. Tad no oglēm, akmentiņiem, koka gabaliem, sniega pikām, augļiem vai dārzeņiem izveido sniegavīra seju un bieži vien pievieno arī citas detaļas. Sniegavīru parasti var izveidot tikai no tāda sniega, kas ir tuvu kušanai un kļuvis mitrs, šāds sniegs līp kopā un to ir viegli savelt nepieciešamā izmēra bumbās. No pūdersniega sniegavīru izveidot ir grūti, jo tas nelīp, un arī kūstošs sniegs, temperatūrai krītoties, var pārklāties ar sērsnu un kļūt nepiemērots sniegavīra celšanai.