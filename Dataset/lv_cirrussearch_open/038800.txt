2017. gada UEFA Čempionu līgas fināls bija 2016.—2017. gada UEFA Čempionu līgas sezonas finālspēle. Tā notika sestdienā, 2017. gada 3. jūnijā Millennium stadionā Kārdifā, Velsā. Tajā tikās Itālijas klubs Turīnas "Juventus" un Spānijas klubs Madrides "Real". Iepriekš abas komandas finālā bija tikušās 1998. gadā. Madrides "Real" spēli uzvarēja ar rezultātu 4:1 un Eiropas spēcīgākā futbola kluba trofeju izcīnīja 12. reizi kluba vēsturē. "Real" kļuva par pirmo komandu, kas aizstāvēja iepriekšējā gadā izcīnīto titulu kopš turnīrs tiek organizēts ar UEFA Čempionu līgas nosaukumu. Savukārt "Juventus" zaudēja piekto finālu pēc kārtas un septīto kopumā no deviņām reizēm, kad kvalificējās finālam. Madrides "Real" kvalificējās 2017. gada FIFA klubu pasaules kausam kā UEFA pārstāvji, kā arī 2017. gada UEFA Superkausam, kur spēlēs ar 2016.—2017. gada UEFA Eiropas līgas uzvarētājiem Manchester United.