Težu (portugāļu: Tejo) jeb Taho (spāņu: Tajo) ir garākā upe Pireneju pussalā, kas tek caur Spānijas un Portugāles teritorijām un ietek Atlantijas okeānā. Upes garums ir 1038 km, bet baseina platība — aptuveni 80 100 km². Lejtecē aptuveni 185 km no Atlantijas okeāna līdz Abrantešas pilsētai upe ir kuģojama. Lielākās pilsētas upes krastos ir Aranhvesa, Toledo, Talavera de la Reina (Spānijā), Abranteša, Santareima un Lisabona (Portugālē). Upes baseina teritorijā atrodas arī Spānijas galvaspilsēta Madride. Težu estuāru pie Lisabonas šķērso Vasko da Gamas tilts un 25. aprīļa tilts.