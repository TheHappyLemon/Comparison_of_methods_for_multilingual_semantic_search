Tankreds (franču: Tancrède de Hauteville; dzimis 1075. gadā, miris 1112. gada 5. decembrī) bija Dienviditālijas normāņu izcelsmes krusta karotājs. Būdams viens no Pirmā krusta kara līderiem, pēc Jeruzalemes iekarošanas 1099. gadā kļuva par Galilejas firstu. No 1101. līdz 1103. gadam bija Antiohijas reģents, kad Antiohijas firsts, mātesbrālis Boemunds I atradās turku gūstā, kā arī pēc 1104. gada, kad Boemunds devās uz Eiropu. No 1104. līdz 1108. gadam bija arī Edesas reģents. Izveidojies par vienu no Ziemeļsīrijas redzamākajiem katoļu līderiem, līdz pat nāvei karoja gan pret turkiem, gan bizantiešiem.