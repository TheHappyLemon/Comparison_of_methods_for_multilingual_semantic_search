Virdžīnija Geila Madsena (angļu: Virginia Gayle Madsen; dzimusi 1961. gada 11. septembrī) ir amerikāņu aktrise. Madsenas kinodebiju piedzīvoja 1983. gadā ar filmu Class. Pēc tam viņa pārcēlās no dzimtās Čikāgas uz Losandželosu, kur režisors Deivids Linčs viņu iekļāva savā zinātniskās fantastikas filmā "Kāpa" (1984). Vēlāk piedalījusies vairākās veiksmīgās pusaudžu filmās, kā Electric Dreams (1984), Modern Girls (1986) un Fire with Fire (1986). Plašāku atpazīstamību ieguvusi ar lomu šausmu filmā Candyman (1992). Par lomu Aleksandra Peina komēdijdrāmā "Sānceļi" (Sideways, 2004) Madsena tika nominēta Amerikas Kinoakadēmijas balvai kategorijā "Labākā aktrise otrā plāna lomā". Piedalījusies arī filmās "Mazais Stjuarts 3" (2005), "Skaitlis 23" (2007) un Cutlass (2007).