Aivors Džons Olčērčs (angļu: Ivor John Allchurch, dzimis 1929. gada 16. oktobrī, miris 1997. gada 10. jūlijā) bija Velsas futbolists, spēlēja uzbrucēja pozīcijā, bijis Velsas futbola izlases pārstāvis. Pazīstams kā "Velsas futbola zelta puisēns", Olčērčs savu karjeru sāka Velsas komandā Swansea Town, kur viņš pavadīja 10 gadus. Vairākas sezonas bijis arī komandas kapteinis, visos turnīros kopumā guvis vairāk nekā 100 vārtus. Neskatoties uz citu komandu centieniem Olčērču iegūt savā komandā, viņš Swansea komandā spēlēja līdz 28 gadu vecumam, līdz 1958. gadā pievienojies Anglijas Pirmās divīzijas komandai Newcastle United. Newcastle United komandā viņš pavadīja četrus gadus, līdz 1962. gadā pievienojies Cardiff City, kur spēlējis trīs gadus. Savu karjeru noslēdzis Swansea Town. Velsas futbola izlases sastāvā spēlējis no 1950. līdz 1966. gadam, kopumā aizvadot 68 mačus un gūstot 23 vārtus. Labi sevi parādījis 1958. gada FIFA Pasaules kausā, kur guvis divus vārtus un palīdzējis izlasei tikt ceturtdaļfinālā.