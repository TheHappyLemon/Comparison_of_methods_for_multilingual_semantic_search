Cilvēktests jeb CAPTCHA (IPA: /ˈkæptʃə/, no "Completely Automated Public Turing test to tell Computers and Humans Apart" — 'pilnīgi automātisks publisks Tjūringa tests, lai atšķirtu datorus no cilvēkiem') ir autentificēšanas tehnoloģija, lai noteiktu, vai datorsistēmas lietotājs ir cilvēks vai mašīna. Tajā lietotājam jāveic neliels tests, kurš tiek uzskatīts par neizpildāmu datoram, bet viegli veicamu cilvēkam. Ja tiek saņemta pozitīva atbilde, sistēma uzskata, ka lietotājs ir cilvēks. Dažkārt cilvēktestu dēvē par reverso Tjūringa testu, jo to vada mašīna un adresēta cilvēkam, pretstatā standarta Tjūringa testam, kuru vada cilvēks un adresē mašīnai. Plašāk lietotais cilvēktesta veids ir attēls, kurā lietotājam jāievada attēlotie simboli. Tehnoloģiju 2000. gadā izstrādāja Kārnegija Melona Universitātē. Sākotnēji CAPTCHA attēlos bija parasti burti un cipari. Drīz vien šī aizsardzība tika apieta, izmantojot teksta atpazīšanas programmas. Lai cīnītos pret nevēlamu piekļuvi, teksts attēlos tika sašķobīts, burti izvietoti ne uz vienas līnijas, u.c. Mūsdienās cilvēktests daudzviet ir kļuvis tik sarežģīts, ka to ne vienmēr var atrisināt parasts cilvēks.