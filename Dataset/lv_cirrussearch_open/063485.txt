Amerikas Savienoto Valstu Tenisa asociācija (USTA) (angļu: United States Tennis Association) ir bezpeļņas organizācija, kas nodarbojas ar tenisa attīstību ASV, veicot šī sporta veida vispārējo menedžmentu, tostarp spēles noteikumu apstiprināšanu un standartizāciju. Asociācija pārstāv ASV Starptautiskajā Tenisa federācijā, tās paspārnē ASV tenisa izlases spēlē Deivisa kausa izcīņā un Billijas Džīnas Kingas kausa izcīņā. Asociācijā ir aptuveni 700 tūkstoši individuālo biedru, 7 tūkstoši dalīborganizāciju, tajā ietilpst 17 reģionālās organizācijas, tā organizē un vada visu līmeņu sacensības – no amatieru līdz Grand Slam turnīriem. Tai pieder Billijas Džīnas Kingas Nacionālais Tenisa centrs, kurā notiek ASV atklātais čempionāts. Asociācija tika dibināta 1881. gadā sapulcē Ņujorkas tenisa klubā ar nosaukumu Amerikas Savienoto Valstu Nacionālā Zāliena tenisa asociācija (angļu: United States National Lawn Tennis Association (USNLTA)), 1920. gadā vārds “nacionālā” tika izņemts no organizācijas nosaukuma, izveidojot abreviatūru USLTA. 1975. gadā no nosaukuma oficiāli tika izņemts vārds "zāliena" un organizācija ieguva mūsdienu nosaukumu.