Džeina Fonda (angļu: Jane Fonda; dzimusi Lēdija Džeina Seimora Fonda (Lady Jayne Seymour Fonda) 1937. gada 21. decembrī Ņujorkā, ASV) ir amerikāņu aktrise, rakstniece un politiskā aktīviste. Bijusi plaši pazīstama arī kā modele un fitnesa popularizētāja. Viņas tēvs bija aktieris Henrijs Fonda, arī brālis Pīters Fonda ir aktieris. Džeina Fonda kļuva pazīstama 1960. gados ar dalību filmās Cat Ballou (1965) un "Barbarella" (Barbarella, 1968). Viņa septiņas reizes tikusi nominēta Amerikas Kinoakadēmijas balvai — par lomām filmās "Nodzītus zirgus arī nošauj, vai ne?" (1969), Klute (1971), "Džūlija" (1977), "Atgriešanās mājās" (Coming Home, 1978), "Ķīnas sindroms" (1979), "Pie Zelta ezera" (On Golden Pond, 1981), The Morning After (1986). No šīm nominācijām divas reizes balvu ir saņēmusi kā labākā aktrise galvenajā lomā (par filmām Klute un "Atgriešanās mājās"). Saņēmusi četras Zelta globusa balvas, divas BAFTA kino balvas un Emmy balvu. 2007. gadā Fonda saņēma Kannu kinofestivāla goda balvu (Honorary Palme d'Or), 2014. gadā apbalvota ar Amerikas Kinoinstitūta balvu par mūža ieguldījumu (AFI Life Achievement Award). 2019. gadā viņai piešķirta BAFTA Britannia balva, kuru viņa nevarēja saņemt, jo Vašingtonā bija aizturēta par dalību protestos. 2021. gadā saņēma Sesila de Milla balvu. Popularizējot fiziskās aktivitātes, Fonda ir bijusi producente un pati piedalījusies vairāk nekā 20 aerobikas video laika posmā no 1982. līdz 1995. gadam, kā arī divos video 2010. gadā. Džeina Fonda ir politiskā aktīviste, viņa uzstājusies pret Vjetnamas karu, ir protestējusi pret Irākas karu un vardarbību pret sievietēm. 2005. gadā izdevusi autobiogrāfiju.