Tequila Sunrise ir alkoholisks kokteilis, kas sastāv no tekilas, apelsīnu sulas un granātābolu jeb grenadīna sīrupa. Kokteili pagatavo no sākuma sajaucot kopā tekilu ar apelsīnu sulu, bet pēc tam pievienojot grenadīna sīrupu, tā lai tas nosēstos glāzes apakšā. Pasniedz kokteiļa glāzē ar ledu, apelsīna šķēlīti un kokteiļķirsi. Kokteiļa nosaukums ir radies no tā izskata, kas atgādina saullēktu. Tequila Sunrise ir viens no kokteiļiem, ko Starptautiskā Bārmeņu asociācija ir iekļāvusi IBA oficiālo kokteiļu sarakstā. Pēc IBA noteiktajām proporcijām kokteilis sastāv no 45 ml tekilas, 90 ml apelsīnu sulas un 15 ml grenadīna sīrupa. Kokteilis ir pieejams dažādās variācijās, piemēram, Tequila Sunset kokteilī tekilas vietā lieto tumšo rumu, Aperol Sunrise kokteilī grenadīnu sīrupu aizvieto ar Aperol, Caribbean Sunrise kokteilī tekilas vietā lieto rumu, Russian Sunrise vai Vodka Sunrise kokteilī tekilas vietā lieto degvīnu, bet Enamorada Sunrise kokteilī grenadīna sīrupa vietā lieto Campari. Red Sea Sunrise ir kokteiļa bezalkoholiskā versija un tajā tekilas vietā lieto Sprite Kokteiļa oriģinālā recepte ir radusies 1930. gados un tā sastāvēja no tekilas, laima sulas un sodas ūdens. Mūsdienās izmantotā recepte ir radusies ap 1970. gadiem Kalifornijā. Kokteilis lielu popularitāti ir ieguvis pateicoties britu grupai The Rolling Stones 1972. gada ASV tūrei. Tūres atklāšanas pasākumā grupas vokālists Miks Džegers pamēģināja kokteili un viņam tas iepatikās. Vēlāk viņš sāka tos pasūtīt visās tūres pieturas vietās un kokteilis sāka iemantot lielu popularitāti. Reizēm 1972. gada tūre tiek dēvēta arī par Kokaīna un Tequila Sunrise tūri. 1973. gadā amerikāņu rokgrupa Eagles pateicoties dzēriena lielajai popularitātei izdeva dziesmu ar nosaukumu Tequila Sunrise.