Doktors Denjels Džeksons ir tēls militārās zinātniskās fantastikas franšīzē "Zvaigžņu Vārti" un viens no seriāla "Zvaigžņu Vārti SG-1" galvenajiem varoņiem. Viņu attēlojuši Džeimss Speiders (James Spader) 1994. gada filmā un Maikls Šenks (Michael Shanks) seriālā "Zvaigžņu Vārti SG-1", kā arī citos atvasinātajos medijos. Džeksons ir vienīgais tēls, kas parādās visās franšīzes filmās un sērijās (neieskaitot animācijas seriālu "Zvaigžņu Vārti: Bezgalība" (Stargate Infinity)); galvenais varonis Džeks O'Nīls (Jack O'Neill) netika parādīts 2008. gada filmā "Patiesības Šķirsts" (The Ark of Truth). 1994. gada filmā doktors Džeksons ir arheologs, viens no dalībniekiem pirmajā, pulkveža Džeka O'Nīla vadītajā komandā, kas caur Zvaigžņu Vārtiem dodas izlūkošanas misijā. Tad viņš kļūst par vienu no filmai sekojošā televīzijas seriāla "Zvaigžņu Vārti SG-1" galvenajiem varoņiem, kur viņš, Džeks O'Nīls, Samanta Kārtere un Tilks veido SG-1, kas ir daļa no Zvaigžņu Vārtu programmas, kuras mērķis ir izpētīt Galaktiku un aizstāvēt Zemi pret citplanētiešu draudiem. Komandā SG-1 Džeksons darbojas līdz savai nāvei seriāla 5. sezonas beigās, kad viņu aizvieto Džonass Kvīns (Jonas Quinn). Pēc nāves notiek doktora Džeksona pacelsme augstākā eksistences līmenī starp Senajiem. Sestās sezonas laikā viņa parādīšanās seriālā ir epizodiska, septītajā sezonā viņš atgūst cilvēka formu un atkal pievienojas SG-1. Viņš parādās arī trijās "Zvaigžņu Vārti: Atlantīda" epizodēs un četrās "Zvaigžņu Vārti: Visums" epizodēs. Maikls Šenks par Džeksona atveidošanu tika nominēts trim Saturna balvām kā labākais televīzijas aktieris, kā arī piecām Leo balvām, no kurām ieguva divas. Gan filmā, gan seriālā doktors Džeksons nēsā brilles. Tā nav vienkārša režisora iegriba, jo Džeimsam Speideram, Denjela Džeksona tēlotājam 1994. gada filmā, ir nopietnas problēmas ar redzi, taču viņš nevar lietot kontaktlēcas. Līdz ar to arī aktierim, kas šo tēlu atveido seriālā, vajadzēja nēsāt brilles. Maikls Šenks Džeksona lomai tika izvēlēts tāpēc, ka "viņš bija ideāla Džeimsa Speidera imitācija", piemin Breds Raits (Bred Wright).