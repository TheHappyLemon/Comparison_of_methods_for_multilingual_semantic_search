2015.—2016. gada Pasaules kauss biatlonā bija vairāku posmu biatlona sacensības, kas sākās 2015. gada 29. novembrī Estešundā, Zviedrijā, un noslēdzās 2016. gada 19. martā Hantimansijskā, Krievijā. Tajā ietilpa deviņi kausa izcīņas posmi, kā arī Pasaules čempionāts, kas 2016. gada martā notika Oslo priekšpilsētā Holmenkollenā, Norvēģijā. Pasaules kausa sacensības rīkoja Starptautiskā Biatlona savienība. Vīriešu ieskaitē piekto reizi pēc kārtas uzvarēja Francijas biatlonists Martēns Furkads, sievietēm Pasaules kausu pirmoreiz ieguva Čehijas biatloniste Gabriela Soukalova.