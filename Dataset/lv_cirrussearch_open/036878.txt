Dueins Edgars Greivlins (Duane Edgar Graveline, dzimis 1931. gada 2. martā, miris 2016. gada 5. septembrī) bija ASV ārsts. Bijis NASA astronauts, bet nav lidojis kosmosā. 1951. gadā Greivlins Vērmontas universitātē ieguva bakalaura grādu. Doktora grādu viņš ieguva 1955. gadā Vērmontas universitātes medicīnas koledžā. Tad Greivlins iestājās ASV Gaisa spēku medicīnas dienestā. Vēlāk viņš pievērsās aerokosmiskās medicīnas pētījumiem. 1965. gada jūnijā Dueins Greivlins tika uzņemts NASA zinātnieku astronautu grupā. 1965. gada 18. augustā viņš atstāja astronautu vienību, pirms vēl bija iekļauts kādā kosmiskajā misijā. Pēc NASA atstāšanas Greivlins praktizēja kā ģimenes ārsts Bērlingtonā. Kādu laiku viņš bija arī aviācijas kara ārsts Vērmontas Nacionālajā gvardē. Dueins Greivlins ir medicīnas un zinātniskās fantastikas grāmatu autors.