"Pasaules gals" (angļu: The World's End) ir 2013. gada Apvienotās Karalistes, ASV un Japānas kopražojuma apokaliptiskā zinātniskās fantastikas kinokomēdija, kuras režisors un viens no scenārija autors ir Edgars Raits. Šī ir trešā un pēdējā filma Three Flavours Cornetto triloģijā. Galvenās lomas tajā tēlo Saimons Pegs, Niks Frosts, Pedijs Konsidains, Martins Frīmens, Edijs Marsans, Rozamunda Paika un Pīrss Brosnans. Filma ir par pieciem draugiem, kuri mēģina uzstādīt vienā vakarā apmeklēto krogu rekordu, pa ceļam atklājot, ka pilsētā iebrukuši citplanētieši. Filmas sākotnējo scenāriju ar nosaukumu Crawl about teenagers on a pub crawl Raits sarakstīja 1995. gadā, 2010. gada sākumā viņš kopā ar Pegu to pārstrādāja. Filmu veidoja studijas Relativity Media, Big Talk Productions un Working Title Films. Filmēšana sākās 2012. gada 28. septembrī un ilga līdz tā paša gada decembrim. Filmas pirmizrāde notika 2013. gada 10. jūlijā Leicester Square laukumā Londonā. 19. jūlijā Universal Pictures izlaida to Apvienotās Karalistes, Latvijas un citu valstu kinoteātros, ASV filmas pirmizrāde notika 23. augustā, kur ar tās izplatīšanu nodarbojās Focus Features. Filma guva pozitīvas kritiķu atsauksmes, slavējot scenāriju, aktieru sniegumu, humoru un Raita režiju. Filma ieguva 19. Empire balvu kategorijā "Labākā britu filma" un tika nominēta Critics' Choice Awards balvai kategorijā "Labākā komēdija". Filma arī bija komerciāli veiksmīga, nopelnot 46,1 miljonu ASV dolāru pie 20 miljonu liela budžeta.