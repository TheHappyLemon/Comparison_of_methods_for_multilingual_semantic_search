Jauktās dubultspēles bija viena no četrām tenisa disciplīnām 1900. gada vasaras olimpiskajās spēlēs. Sacensības notika no 1900. gada 6. līdz 11. jūlijam Puto salā, Parīzes pilsētas ziemeļrietumu daļā uz sarkanā māla seguma kortiem. Šajās sacensībās startēja 6 komandas (12 spēlētāji) no 4 valstīm. Šajā turnīrā komandas bija ļauts veidot arī dažādu valstu pārstāvjiem startējot kā Jauktā komanda. Šī bija pirmā reize, kad jauktās dubultspēles bija iekļautas olimpisko spēļu programmā un arī viens no retajiem sporta veidiem, kur komandu veidoja gan sievietes, gan vīrieši. Zelta medaļu ieguva Lielbritānijas sportisti Šarlote Kūpere un Redžinalds Dohertijs. Savukārt pārējās medaļas ieguva Jauktās komandas pārstāvji; sudrabu Ivonne Prevo (pazīstama arī kā Helēna Prevo) un Harolds Mahoni, bet bronzu Hedviga Rozenbaumova un Arčibalds Vordens, kā arī Meriona Džonsa un Lorenss Dohertijs.