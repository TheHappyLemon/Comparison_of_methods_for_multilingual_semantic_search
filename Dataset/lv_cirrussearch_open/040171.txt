Patrajiks (grieķu: Πατραϊκός Κόλπος) ir jūras līcis Grieķijā, kas savieno Jonijas jūru ar Korintas līci. Līcis atrodas Grieķijas rietumos starp Etolijas-Akarnanijas nomes dienvidiem un Peloponēsas pussalas ziemeļrietumu piekrasti, sadalot Rietumgrieķijas perifēriju divās daļās. Austrumos Patrajiku no Korintas līča nodala Rio-Antirrio tilts, kas savieno Rio un Antirrio zemesragus. Līča rietumu robeža iet pa līniju no Arakosa zemesraga dienvidos virzienā uz Mesolongijas pilsētu ziemeļos. Līcis garumā ir ap 40 km un platumā no 11 līdz 22,5 km, veidojot akvatoriju ap 350 km². Maksimālais dziļums līča rietumu daļā ir ap 45 m. Patrajika dienvidaustrumos izvietojusies ceturtā lielākā Grieķijas pilsēta Patra, kuras vārdā līcis arī ir nosaukts. Ziemeļrietumos atrodas vēl viena ostas pilsēta Mesolongija. Līcis intensīvi tiek izmantots kuģniecībai. Vēstures gaitā Patrajika akvatorijā bija notikušas vairākas jūras kaujas − Lepanto kauja 1571. gadā un Patras kauja 1772. gadā. Abās kaujās osmaņu flote cieta sakāvi.