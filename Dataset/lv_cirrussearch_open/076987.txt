Kvintu aplis ir tonalitāšu izvietojuma shēma apļa veidā, kur pa kvintām izvietotas tonalitātes un to zīmes augošā secībā. No do mažora skatoties pa labi ir diezētās tonalitātes un pa kreisi — bemolētās. Kvintu apli iespējams papildināt, pievienojot enharmoniski vienādās tonalitātes, taču pārsvarā tajā attēlotas tonalitātes līdz 6 alterācijas zīmēm. Pēc būtības nosaukums kvintu aplis ir relatīvs, jo tonalitāšu shēma nenoslēdzas līdzīgi aplim, tā ir spirāle, kuru var turpināt uz abām pusēm.