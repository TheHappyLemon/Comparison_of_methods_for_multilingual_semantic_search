Kristina Fernandesa de Kiršnere (spāņu: Cristina Elisabet Fernández de Kirchner, izrunā: [kɾisˈtina eˈlisaβet ferˈnandes ðe ˈkirʃner]; dzimusi 1953. gada 19. februārī Laplatā, Argentīnā) ir Argentīnas politiķe. No 2007. līdz 2015. gadam viņa bija Argentīnas prezidente. Viņa ir pirmā ievēlētā sieviete Argentīnas prezidentes amatā un otrā sieviete, kas ir pildījusi valsts prezidentes amatu. Viņas mirušais vīrs Nestors Kiršners bija iepriekšējais Argentīnas prezidents. K. Fernandesa de Kiršnere bija Argentīnas prezidente no 2007. gada 10. decembra līdz 2015. gada 10. decembrim. 2007. gada oktobrī prezidenta vēlēšanu pirmajā vēlēšanu kārtā viņa uzvarēja ar 45,3% balsu un otrā vēlēšanu kārta nebija nepieciešama. 2011. gada oktobrī viņa tika pārvēlēta šajā amatā. Pirms ievēlēšanas prezidentes amatā viņa bija Santakrusas provinces pārstāve parlamentā (1997. gada 10. decembris—2001. gada 9. decembris), Santakrusas provinces senatore (1995. gada 10. decembris—1997. gada 3. decembris un 2001. gada 10. decembris—2005. gada 9. decembris), Buenosairesas provinces senatore (2005. gada 10. decembris—2007. gada 28. novembris) un Argentīnas pirmā lēdija (2003. gada 25. maijs — 2007. gada 10. decembris). Izglītību ieguvusi Laplatas nacionālajā universitātē.