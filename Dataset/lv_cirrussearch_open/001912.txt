2. gadsimts ir laika periods no 101. līdz 200. gadam. Senajā Romā gadsimta sākumā imperators Trajāns iekaro Dākiju, Nabateju, Armēniju un daļu no Partas valsts (Asīriju un Babiloniju) un Romas impērija sasniedz vislielākos izmērus tās pastāvēšanas laikā. Pēc viņa nāves romieši tikai centās saglabāt un nosargāt impērijas robežas. Palestīnā norisinās vairākas sacelšanās, pēc kuru sakāves imperatora Adriāna laikā sākas Ebreju deportācija uz citiem impērijas apgabaliem. Adriāns nocietināja impērijas ziemeļu robežas izbūvējot nocietinājumu sistēmas — limes. Īpaši ievērojama ir viņa laikā uzbūvētā nocietinājumu sistēma Britānijā — Adriāna valnis. No 167. līdz 175. gadam notika Pirmais markomanu karš. No 178. līdz 180. gadam notika Otrais markomanu karš, kas ir attēlots arī filmā "Gladiators". Ķīnā iestājas Haņu dinastijas valdīšanas noriets. Gadsimta beigās sākas Dzelteno apsēju sacelšanās. Sākas Kušānu valsts ziedu laiks - tā aptvēra mūsdienu Tadžikistānas, Afganistānas, Pakistānas un Ziemeļindijas teritoriju.