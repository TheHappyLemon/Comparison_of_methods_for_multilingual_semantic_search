New Shepard ir daudzkārtizmantojama suborbitāla transportsistēma ar vertikālu startu un vertikālu nosēšanos. To izstrādā ASV uzņēmums Blue Origin kā komerciālu sistēmu suborbitālajam kosmiskajam tūrismam. Sistēma nosaukta par godu ASV pirmajam astronautam Alanam Šepardam, kas pirmais ASV veica suborbitālu lidojumu. Pirmais raķetes prototipa lidojums notika 2006. gadā. 2012. gada 19. oktobrī veikts apkalpes kapsulas glābšanas sistēmas izmēģinājums. Kapsula sasniedza 703 metru augstumu un veiksmīgi nolaidās ar izpletni. Pirmais New Shepard lidojums notika 2015. gada 29. aprīlī. Tika sasniegts 93,5 km augstums. Kapsula veiksmīgi nolaidās ar izpletņiem, bet raķetes vertikālā nosēšanās neizdevās, jo hidrauliskajā sistēmā bija zudis spiediens. 2015. gada 23. novembrī notika New Shepard otrā eksemplāra lidojums. Tika sasniegts 100,5 km augstums, pārsniedzot Kārmāna līniju. Gan kapsula, gan raķešpakāpe veiksmīgi piezemējās. 2016. gadā New Shepard 2 un nolaižamais aparāts RSS Jules Verne veica četrus lidojumus, visi veiksmīgi. 2017. gadā tika izgatavota trešā modifikācija New Shepard 3. Tai bija palielinātas atkārtotas izmantošanas spējas un uzlabota karstumaizsardzība, kā arī uzlabotas konstrukcijas dzinējiekārta. Apkalpes kapsulai Crew Capsule 2.0 (RSS H.G. Wells) bija ierīkoti iluminatori. New Shepard 3 pirmais lidojums notika 2017. gada 12. decembrī.