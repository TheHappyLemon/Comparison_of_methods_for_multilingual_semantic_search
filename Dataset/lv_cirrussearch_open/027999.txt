Šis raksts ir par upi. Par pilsētu skatīt rakstu Jarkanta (pilsēta). Jarkanta (ķīniešu: 叶尔羌河, Yè'ěrqiāng Hé), arī Jekena (uiguru: يەكەن, Yeken) vai Raskemdarja, ir upe Ķīnas rietumos, Tarimas vidējā satekupe. Sākas no ledāja Rimomuztaga grēdā Karakorumā netālu no strīdīgā Siačena ledāja Indijas teritorijā, augštecē dēvēta par Raskemdarju. Sākotnēji tek pa šauru ieleju ziemeļrietumu virzienā paralēli Karakoruma galvenajai grēdai, pēc tam pagriežas ziemeļu virzienā un šķērso Kuņluņa priekškalnes un ieplūst Tarimas ieplakā, kur apūdeņo vairākas oāzes. Gar rietumu malu apliec Taklamakana tuksnesi un saplūst ar Hotenu un Aksu, veidojot Tarimas upi. Lejtecē bieži izsīkst. Lielākās pietekas ir Kirčinbulaka, Šamaldarja, Taškorgana, agrāk arī Kašgara. Lielākā pilsēta krastos ir Jarkanta.