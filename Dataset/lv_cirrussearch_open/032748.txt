2008. gada Pasaules čempionāts hokejā A divīzijā norisinājās no 2008. gada 2. maija līdz 18. maijam Helifeksā un Kvebekā, Kanādā. Šis bija 72. Pasaules čempionāts hokejā, kā arī pirmais čempionāts kopš 1962. gada, kas nenotiek Eiropā. Šis Pasaules čempionāts ir ievērojams arī ar to, ka IIHF atzīmē savu 100. jubileju. Čempionātā uzvaru izcīnīja Krievijas hokeja izlase, kļūstot pirmo reizi par čempioniem kopš 1993. gada. 2008. gada Pasaules čempionātā pirmo reizi piedalījās Grieķijas, kā arī Bosnijas un Hercegovinas izlases. Šī iemesla dēļ ir izveidots 3. divīzijas kvalifikācijas turnīrs, kuras uzvarētāja jau šinī pašā gadā piedalījās arī 3. divīzijas turnīrā. Bez Bosnijas-Hercegovinas un Grieķijas, šajā turnīrā piedalījās arī Armēnijas izlase, kas pagājušajā gadā, lai gan sacensībām 3. divīzijā bija pieteikta, tajās nepiedalījās. Arī turpmāk trešās divīzijas kvalifikācijas turnīros piedalīsies 3. divīzijas iepriekšējā gada vājākā komanda.