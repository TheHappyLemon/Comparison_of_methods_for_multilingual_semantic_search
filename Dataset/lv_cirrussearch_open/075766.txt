Aleksandrs Matrosovs (krievu: Александр Матвеевич Матросов; 1924. gada 5. februāris — 1943. gada 27. februāris) bija pazīstams PSRS armijas kareivis Otrajā pasaules karā. Pastāv dažādas versijas par viņa dzimšanas vietu un pat īsto vārdu. Oficiālā versija nosauc par dzimšanas vietu Dņepropetrovsku, taču pilsētas arhīvu dati to neapstiprina. Saskaņā ar oficiālo versiju, 1943. gada 23. februārī kaujā par Černušku ciemu pie Pleskavas Matrosovs ar savu ķermeni aizklāja Vācijas armijas bunkura šaujamlūkas, ļaujot savai vienībai turpināt uzbrukumu. Par pašaizliedzīgo upuri kaujā viņam pēc nāves piešķīra Padomju Savienības varoņa apbalvojumu. Faktiski Matrosovs frontē nokļuva tikai 25. februārī. Vēlāk viņa nāves datums no 27. februāra pārvietots uz 23., lai sakristu ar Sarkanās Armijas izveides dienu. ASV vēsturnieks M. J. Brokmeijers apgalvoja, ka Matrosovu uz posteņa uzvilkuši paši vācu kareivji, kad viņš mēģināja novirzīt šautenes stobru, uzrāpjoties virs šaujamlūkas. Cita versija uzskata, ka viņš tobrīd aizsedzis pretinieka šaujamlūku nejauši, paceļoties, lai mestu granātu. Apstrīdēts ir arī datums - apbalvošanas sarakstā varoņdarba laiks norādīts kā 25. februāris.