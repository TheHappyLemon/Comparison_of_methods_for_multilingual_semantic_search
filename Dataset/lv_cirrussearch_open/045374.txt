Valsts uzņēmums "Antonov" (ukraiņu: Державне підприємство «Антонов») ir Ukrainas galvaspilsētā Kijivā bāzēts valsts uzņēmums, kas nodarbojas ar lidmašīnu konstruēšanu, ražošanu un remontu. Ietilpst Ukrainas valsts koncerna Ukroboronprom sastāvā. Uzņēmums kā konstruktoru birojs ОКБ-153 dibināts 1946. gadā Novosibirskā un tā vadītājs bija Oļegs Antonovs. 1952. gadā biroju pārcēla uz Kijivu. Darbības laikā uzņēmums vairākkārt mainīja nosaukumu (ГСОКБ-473, Киевский МЗ, ОКБ имени О. К. Антонова, АНТК імені О. К. Антонова). Vispazīstamākie uzņēmuma konstruētie un ražotie lidmašīnu modeļi ir An-2 (sarunvalodā "kukuruzņiks"), pasažieru lidmašīna Ан-24, smagā transportlidmašīna Ан-124 (Ruslans), kā arī pasaulē lielākā lidmašīna vienā eksemplārā An-225 (Mrija).