Slupska (poļu: Słupsk), vēsturiski arī Štolpa (vācu: Stolp), ir pilsēta Polijas ziemeļos, Pomerānijā, apmēram 17 kilometrus no Baltijas jūras, Pomožes vojevodistē. Rakstos minēta kā apmetne jau no 9. gadsimta, bet pilsētu dibinājis Teitoņu ordenis 14. gadsimta sākumā. No 1372. gada līdz 1478. gadam Slupska bija kņazistes centrs. No 1382. gada pilsēta bija Hanzas savienībā. No 1701. līdz 1945. gadam Prūsijas, respektīvi, Vācijas, sastāvā. No 1802. līdz 1804. gadam Štolpē par mācītāju strādāja Frīdrihs Šleiermahers. 20. gadsimta sākumā šeit bērnību pavadīja mākslinieks Georgs Gross. Pēc Otrā pasaules kara, pamatojoties uz Jaltas un Potsdamas konferences lēmumiem, pilsēta tika piešķirta Polijai, bet visi vācu iedzīvotāji tika padzīti. Pilsētā atrodas Scania autorūpnīca (autobusi, kravas automašīnas). Slupskas apkārtnē ASV ir plānojusi izvietot pretraķešu aizsardzības sistēmas sistēmas raķetes. Slupskā dzimuši: Ulrihs Beks (Ulrich Beck, 1944 — 2015 ), vācu sociologs Oto Freindlihs (Otto Freundlich, 1878 — 1943), ebreju izcelsmes vācu mākslinieks Georgs fon Marvics (Georg von der Marwitz, 1856 — 1929), prūšu ģenerālis Heinrihs fon Stefans (Heinrich von Stephan, 1831 — 1897), vācu pasta darbinieks Otto Limans fon Zanderss (Otto Liman von Sanders, 1855 — 1929), vācu ģenerālis