Goldensteitas "Warriors" (angļu: Golden State Warriors) ir profesionāls ASV basketbola klubs, kas bāzēts Sanfrancisko, Kalifornijas štatā, ASV. Klubs spēlē Nacionālās basketbola asociācijas Rietumu konferences Klusā okeāna divīzijā. Tas tika dibināts 1946. gadā un kopš dibināšanas brīža spēlē NBA. Komanda nodibināta Filadelfijā, Pensilvānijas štatā, 1946. gadā kā Filadelfijas "Warriors", kas bija Amerikas Basketbola asociācijas (ABA) biedrs. Vēlāk tā pārcēlās uz Sanfrancisko Kalifornijā un tika pārdēvēta par Sanfrancisko "Warriors", bet 1971. gadā uz tās piepilsētu Oklendu, kur ieguva komandas tagadējo nosaukumu. Pašlaik Goldensteitas "Warriors" ir vienīgā NBA komanda, kuras nosaukumā nav norādīts tās štats vai pilsēta (angļu: Golden State — ‘Zelta štats’ — poētisks Kalifornijas nosaukums). No 1997. līdz 2019. gadam mājas spēles komanda aizvadīja Oracle Arena Oklendā, bet 2019. gadā pārcēlās uz Sanfrancisko Chase Center. Savas pastāvēšanas vēsturē "Warriors" ir 5 reizes uzvarējis NBA čempionātā (1956, 1975, 2015, 2017, 2018), 7 reizes ir kļuvis par konferences uzvarētāju un 8 reizes — divīzijas čempionu. Vēl vienu reizi par līgas čempioniem kļuva 1947. gadā, kad vēl pastāvēja BAA.