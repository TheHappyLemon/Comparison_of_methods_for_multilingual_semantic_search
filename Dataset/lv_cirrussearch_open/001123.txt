Kima Jona (hangils: 김연아, jaunā tr.: Gim Yeona, M.—R.: Kim Yŏna; dzimusi 1990. gada 5. septembrī Pučhonā, Dienvidkorejā) ir Dienvidkorejas daiļslidotāja. Viņa ir pirmā daiļslidotāja no šīs Āzijas valsts, kas guvusi panākumus starptautiskā mērogā. Četrus gadus Kima Jona dzīvoja Toronto, Kanādā, kur trenējas pie savulaik izcilā daiļslidotāja, divkārtējā olimpiskā čempiona Braiena Orsera. Pēc tam atgriezās Korejā un šobrīd dzīvo un trenējas Seulā. Savās pirmajās ziemas olimpiskajās spēlēs 2010. gadā Vankūverā Kima Jona izcīnīja zelta medaļu sieviešu sacensībās. Viņa ir pašreizējā pasaules rekorda īpašniece gan kopējā punktu ieskaitē, gan īsajā programmā, gan izvēles programmā; visi šie rekordi tika uzstādīti Vankūveras Olimpiskajās spēlēs. 2014. gada ziemas olimpiskajās spēlēs Sočos Kima Jona izcīnīja sudraba medaļu, piekāpjoties vienīgi Krievijas sportistei Adelinai Sotņikovai. Divreiz kļuvusi par Pasaules čempionāta uzvarētāju (2009. gadā Losandželosā un 2013. gadā Londonā). Kima Jona aizdedzināja Olimpisko lāpu 2018. gada ziemas olimpisko spēļu atklāšanas ceremonijā.