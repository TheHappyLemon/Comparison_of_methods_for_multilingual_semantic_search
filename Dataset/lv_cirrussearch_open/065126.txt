Roberts Ficrojs (angļu: Robert FitzRoy; dzimis 1805. gada 5. jūlijā, miris 1864. gada 30. aprīlī) bija angļu flotes virsnieks, viceadmirālis un zinātnieks. R. Ficrojs ieguva slavu kā kuģa Beagle kapteinis Čārlza Darvina slavenajā ceļojumā apkārt pasaulei, kas bija kapteiņa Ficroja otrā ekspedīcija uz Dienvidamerikas dienvidiem. Vienlaikus R. Ficrojs bija aizrautīgs zinātnieks, meteoroloģijas pionieris, kurš veica precīzus ikdienas laikapstākļu novērojumus un prognozes, ieviešot tām apzīmējumu forecasts (angļu valodā "prognozes, pareģojumi"). 1854. gadā viņš izveidoja sistēmu, lai iegūtu informāciju par laikapstākļiem Lielbritānijas piekrastē un izplatītu to jūrniekiem un zvejniekiem (vēlāk uz šī pamata izveidojās Apvienotās Karalistes Met Office). R. Ficrojs bija spējīgs novērotājs, uzmērītājs un hidrogrāfs. Būdams Jaunzēlandes gubernators, kur pildīja dienesta pienākumus no 1843. līdz 1845. gadam, viņš centās aizsargāt maorus no nelikumīgas zemes pārdošanas, uz ko pretendēja britu kolonisti.