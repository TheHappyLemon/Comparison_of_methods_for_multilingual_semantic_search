2010. gada Eiropas čempionāts vieglatlētikā bija 20. Eiropas čempionāts vieglatlētikā, kas notika Barselonā, Katalonijā, Spānijā no 27. jūlija līdz 1. augustam. Sacensības notika stadionā, kurā norisinājās arī 1992. gada Olimpisko spēļu notikumi. Iepriekšējais Eiropas čempionāts bija 2006. gadā Gēteborgā, Zviedrijā. Šī ir pirmā reize, kad Spānijā notiek Eiropas čempionāts vieglatlētikā. Latviju šajā čempionātā pārstāvēja 21 sportists, tai skaitā arī 2006. gada Eiropas čempions 110 m barjerskrējienā Staņislavs Olijars, kurš Barselonā palika bez rezultāta un nespēja saglabāt titulu. Tomēr Latvijas sportisti ieguva zelta medaļu arī šajā Eiropas čempionātā, jo Ineta Radēviča izcīnīja uzvaru tāllēkšanā. Bronzas medaļu ieguva Māris Urtāns lodes grūšanā (4. vieta sacensību noslēgumā, bet pēc vairākiem gadiem viens no konkurentiem tika diskvalificēts par dopinga lietošanu). Citi labākie rezultāti Latvijas delegācijā: Ainārs Kovals šķēpa mešanā (6. vieta) un Madara Palameika šķēpa mešanā (8. vieta).