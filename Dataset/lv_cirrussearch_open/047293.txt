Godfather ir alkoholisks kokteilis, kas sastāv no vienādās daļās sajaukta skotu viskija un itāļu liķiera amaretto. Parasti kokteili pasniedz zemā glāzē ar ledu. Godfather ir viens no kokteiļiem, ko Starptautiskā Bārmeņu asociācija ir iekļāvusi IBA oficiālo kokteiļu sarakstā. Pēc IBA noteiktajām proporcijām kokteilis sastāv no 35 ml skotu viskija un 35 ml itāļu liķiera amaretto. Kokteilis ir pieejams dažādās variācijās, tā, piemēram, bieži viskija vietā tiek lietots burbons, Godmother kokteilī viskija vietā izmanto degvīnu, bet French Connection kokteilī viskija vietā lieto konjaku. Godchild kokteilī viskija vietā lieto krējumu un tam ir daudz mazāk grādu, salīdzinot ar originālo versiju. Kokteiļa izcelsme nav zināma. Tiek uzskatīts, ka kokteiļa nosaukums radies no tā, ka kokteilis bija amerikāņu aktiera Marlona Brando mīļākais dzēriens. Marlons Brando ir pazīstams kā filmas "Krusttēvs" Korleone mafijas klana galvas atveidotājs.