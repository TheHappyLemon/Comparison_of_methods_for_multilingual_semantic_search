Austrija piedalījās 1924. gada vasaras olimpiskajās spēlēs, kas notika Francijas galvaspilsētā Parīzē no 1924. gada 4. līdz 27. jūlijam. Šīs bija sestās vasaras olimpiskās spēles, kurās tā piedalījās. Iepriekšējās, 1920. gada vasaras olimpiskajās spēlēs Austrijai bija liegta dalība saistībā ar Pirmo pasaules karu. 1924. gada vasaras olimpiskajās spēlēs Austrijas olimpiskajā komandā bija 49 sportisti (46 vīrieši un 3 sievietes), kuri startēja 8 olimpiskajos sporta veidos. Visvairāk sportistu no Austrijas šajās vasaras olimpiskajās spēlēs startēja svarcelšanā — 15 sportisti. Pirmo reizi Austrija bija pārstāvēta svarcelšanā un boksā. Savukārt pēc 16 gadu pārtraukuma tā atkal tika pārstāvēta jāšanā. Šajās vasaras olimpiskajās spēlēs Austrija izcīnīja 4 olimpiskās medaļas (3 sudraba un 1 bronzas medaļu). Visas medaļas tika izcīnītas svarcelšanā. Sudraba medaļas izcīnīja Andreass Štadlers, Antons Cverina un Francs Aigners, savukārt bronzas medaļu izcīnīja Leopolds Frīdrihs.