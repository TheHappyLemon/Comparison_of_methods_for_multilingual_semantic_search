Suicidal Tendencies ir amerikāņu mūzikas grupa, kas izveidota 1981. gadā Losandželosas piepilsētā Benisbīčā, Kalifornijas štatā. Vienīgais pastāvīgais grupas dalībnieks no grupas pirmsākumiem ir vokālists Maiks Muirs. Grupas pastāvēšanas laikā tai ir mainījušās stilu un žanru iezīmes. Pirmsākumos Suicidal Tendencies spēlēja hārdkoru (1983), vēlās, 80. gadu vidu un beigās, tas jau bija krosovertrešs (1987—1988). Īpašu atzinību grupa ieguva 1990. gadu sākumā. Šo periodu (1989—1994) pieņemts uzskatīt par "zelta" vai "klasisko": grupas sastāvam pievienojās Roberts Truhiljo, ar kura atnākšanu grupa ieguva neatkārtojamu personisko stilu, kas sevī ietvēra ātru trešmetālu un tradicionālo fankmūziku. Grupas pastāvēšanas laikā īpašs bija 1992. gads. Šajā gadā grupa uzsāk sadarbību ar jaunu producentu Polu Nortfīldu (Queensryche producents). Grupas skanējums stipri izmainījās uz progresīvā metāla pusi, kaut arī joprojām Suicidal Tendencies skaitījās pankgrupa. Paralēli Suicidal Tendencies 1989. gadā Maiks Muirs un Roberts Truhiljo izveidoja pankfanka projektu Infectious Grooves, kas gandrīz kļuva populārāks par pašu Suicidal. 1994. gadā Santamonikas koncertā Maiks Muirs oficiāli paziņoja par grupas izjukšanu sakarā ar lielajām domstarpībām ar grupas ierakstu kompāniju Epic Records (Sony). Maiks Muirs atjaunoja jau 1985. gadā izveidoto neatkarīgo ierakstu kompāniju Suicidal Records, kur no 1996. gada tika izdoti visi grupas albumi.