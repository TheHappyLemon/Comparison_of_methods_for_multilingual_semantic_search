Giotto (IPA: [dʒotoː]) bija Eiropas Kosmosa aģentūras (ESA) kosmiskais aparāts, kurš pētīja Haleja komētu, palidojot tai cieši garām. 1986. gada 13. martā misija sasniedza savu mērķi, Giotto palidoja garām komētas kodolam tikai 596 km attālumā. Kosmiskais aparāts tika nodēvēts itāļu viduslaiku gleznotāja Džoto di Bondones vārdā. Viņš bija redzējis Haleja komētu 1301. gadā un to attēlojis kā Betlēmes zvaigzni savā freskā «Ķēniņu lūgsna».