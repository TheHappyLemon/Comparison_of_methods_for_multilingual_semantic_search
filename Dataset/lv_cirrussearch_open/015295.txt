Kremona (itāļu: Cremona) ir pilsēta Itālijas ziemeļos, Lombardijas reģionā. Tā atrodas Padānas līdzenumā, Po upes kreisajā krastā. 2008. gadā pilsētā dzīvoja aptuveni 72 tūkstoši iedzīvotāju. 218. gadā p.m.ē. romieši Kremonu dibināja gallu ciemata Cenomani vietā. Pēc Romas impērijas sabrukuma pilsētu iekaroja gan goti, gan huņņi. 7. gadsimtā to atjaunoja lombardieši. Kopš 9. gadsimtā Kremona ir arhibīskapijas centrs. 1098. gadā tā kļuva par neatkarīgu komūnu. 12. gadsimtā pilsētu kontrolēja Viskonti dzimta, 14. gadsimtā — Sforcu dzimta, 15./16. gadsimtu mijā īslaicīgi to kontrolēja venēcieši. 1535. gadā Kremonu pakļāva spāņi, 1707. gadā — austrieši. Vēlākā vēsture saskan ar Lombardijas vēsturi. Pilsētā ir dzimis vijoļu un citu stīgu instrumentu meistars Antonio Stradivāri, operu komponists Klaudio Monteverdi un matemātiķis Eudženio Beltrami.