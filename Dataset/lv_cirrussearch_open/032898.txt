Georgi Ivanovs (Георги Иванов Иванов; dzimis 1940. gada 2. jūlijā), dzimtais uzvārds Kakalovs (Какалов) ir Bulgārijas pirmais kosmonauts, 1979. gadā veicot lidojumu kosmosā ar PSRS kosmosa kuģi. Bijis gaisa spēku lidotājs, ģenerālleitnants. Darbojies aviācijas biznesā. Georgi Kakalovs dzimis Lovečā, Anastasijas un Ivana Kakalovu ģimenē. 1958. gadā viņu iesauca obligātajā militārajā dienestā. 1964. gadā Kakalovs pabeidza augstāko kara lidotāju skolu. Pēc tam viņš dienēja Bulgārijas gaisa spēkos. 1978. gada janvārī Georgi Kakalovs kopā ar Aleksandru Aleksandrovu tika izvēlēts par Bulgārijas kosmonauta kandidātu. Martā sāka gatavoties kosmiskajam lidojumam Kosmonautu sagatavošanas centrā PSRS. Kosmosa kuģa pamatapkalpē tika apstiprināts Georgi Kakalovs. Neilgi pirms kosmiskā lidojuma Georgi nomainīja uzvārdu uz Ivanovs (mātes jaunības uzvārds), jo krievu valodā vārds 'kakal' (какал) nozīmē "izkārnījās". Georgi Ivanovs savu pirmo un vienīgo kosmisko lidojumu sāka 1979. gada 10. aprīlī, kosmosa kuģī Sojuz-33 kopā ar Nikolaju Rukavišņikovu. Lidojuma programmā bija paredzēta saslēgšanās ar orbitālo staciju Saljut-6. Neilgi pirms stacijas sasniegšanas sabojājās kosmosa kuģa dzinējiekārta. Saslēgšanos ar staciju atcēla, un tika nolemts atgriezties uz zemes. Nolaišanās notika ballistiskā režīmā, pārslodzei sasniedzot 10 G. Pēc kosmiskā lidojuma Ivanovs turpināja dienestu Bulgārijas gaisa spēkos. 1984. gadā Georgi Ivanovs ieguva fizikas zinātņu kandidāta grādu. Vēlāk iegūts doktora grāds. 1986. gadā viņš pieteicās Bulgārijas otrā kosmonauta lidojumam, bet netika izvēlēts par kandidātu. 1990. un 1991. gadā Georgi Ivanovs bija Bulgārijas parlamenta deputāts. 1990. gados Ivanovs iesaistījās aviācijas biznesā. Bijis viens no lidsabiedrības Air Sofia dibinātājiem.