Klauss Kinskis (vācu: Klaus Kinski), īstajā vārdā Nikolajs Karls Ginters Nakšiņškis (vācu: Nikolaus Karl Günther Nakszyński), (dzimis 1926. gada 18. oktobrī, miris 1991. gada 23. novembrī) bija vācu kinoaktieris. Tēlojis vairāk nekā 130 filmās, tomēr pasaules slavu ieguvis, tēlojot režisora Vernera Hercoga filmās (piemēram, Agirre, Dieva Dusmas (1972), Nosferatu – nakts fantoms (1979) un Fickaraldo (1982)). Dzīvē bija pazīstams ar savu neprognozējamo, psihiski nenosvērto uzvedību. Dzimis Sopotā, Dancigas brīvpilsētā. Tēvs — pārvācojies polis Bruno Nakšiņškis. Ģimene bija ļoti nabadzīga, tāpēc, iztiku meklējot, pārcēlās uz Berlīni, kur apmetās Šēnebergas rajonā. No 1936. gada Kinskis apmeklēja ģimnāziju. 1943. gadā iesaukts armijā. Nonācis britu gūstā. Ieslodzīto nometnē pirmoreiz tēlojis izrādē. Pēc atgriešanās Vācijā sācis strādāt teātrī, kaut arī nekad nav mācījies aktiera amatu. Bieži vien atskaitīts no trupām savas neprognozējāmās uzvedības dēļ. Piedalījies daudzās dažādas kvalitātes un žanru filmās. Vācu aktrise Natasja Kinska (1961) ir Klausa Kinska meita.