Sēdrakvarkens (zviedru: Södra Kvarken — ‘Dienvidu Kvarkens’) vai Ahvenanrauma (somu: Ahvenanrauma) ir kuģojams jūras šaurums Baltijas jūras ziemeļdaļā, Olandes jūras šaurākā un dziļākā vieta. Atdala Somijai piederošo Olandes arhipelāgu no Zviedrijas krasta un savieno Botnijas līci ar pārējo Baltijas jūras daļu. Šaurumā vairākas salas un klintis, piekrastē šēras. Šaurumu šķērso prāmja līnija no Ekeres salas Olandē uz Grislehamnu Zviedrijā. Aukstākās ziemās šaurums aizsalst, siltākās — pildīts ar peldošu ledu.