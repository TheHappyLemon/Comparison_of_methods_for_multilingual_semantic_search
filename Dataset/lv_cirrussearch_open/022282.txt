Alfredfora (franču: Base Alfred-Faure) ir franču vissezonas pētniecības stacija Subantarktikā, Krozē salās. Izvietota arhipelāga lielākās Posesionas salas austrumos. Nosaukta 1969. gadā par godu stacijas pirmajam vadītājam Alfredam Foram (Alfred Faure). Stacijas darbu organizē Francijas Pola Emīla Viktora polārais institūts (IPEV; L'Institut polaire français Paul-Emile Victor). 1961. gadā Posesionas salā tika izveidota meteostacija. 1963. gadā tika izbūvēta pastāvīga pētniecības stacija, kas vairākkārt pārbūvēta un mūsdienās ēku kopējā platība ir 2500 m². Papildus galvenajai stacijai salā ierīkotas vēl trīs patversmes. Ar piestātni Poralfredas līča krastā staciju savieno 1,6 km garš ceļš. Galvenās pētniecības nozares ir seismoloģija, ģeomagnētisms, okeanogrāfija, jūras bioloģija, fizioloģija, meteoroloģija.