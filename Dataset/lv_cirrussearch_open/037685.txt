Serhio Rodrigess Gomess (spāņu: Sergio Rodríguez Gómez; dzimis 1986. gada 12. jūnijā Sankristovalā de la Lagunā, Kanāriju salās, Spānijā) ir spāņu basketbolists, spēlē saspēles vadītāja pozīcijā, Spānijas basketbola izlases dalībnieks. Pašlaik (2017) pārstāv NBA klubu Filadelfijas "76ers". Profesionāļa karjeras sākumā spēlēja Spānijas klubā Madrides "Estudiantes". 2006. gada NBA draftā viņu izraudzījās Fīniksas "Suns" ar kopējo 27. kārtas numuru, bet jau drafta dienā tika aizmainīts uz Portlendas "Trail Blazers" pret naudas kompensāciju. "Trail Blazers" sastāvā spēlēja līdz 2009. gadam, kad viņu aizmainīja uz Sakramento "Kings". 2010. gadā S. Rodrigess nokļuva Ņujorkas "Knicks" plaša 9 spēlētāju maiņas darījuma ietvaros, kura galvenās personas bija Treisijs Makgreidijs un Kevins Mārtins. 2010. gada vasarā, pēc četrām NBA aizvadītām sezonām, S. Rodrigess atgriezās Eiropā un noslēdza 3 gadu līgumu ar Spānijas ACB līgas klubu Madrides "Real", ko pēc tam vēl pagarināja. Šajā laikā viņš kļuva par Eirolīgas čempionu 2015. gadā un labāko spēlētāju 2014. gadā. Abās sezonās S. Rodrigess tika atzīts arī par Eiropas Gada labāko basketbolistu. 2016. gada vasarā S. Rodrigess atgriezās NBA, noslēdzot līgumu ar Filadelfijas "76ers".