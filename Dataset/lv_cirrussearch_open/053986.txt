Gleivicas incidents (vācu: Überfall auf den Sender Gleiwitz, poļu: Prowokacja gliwicka) bija uzbrukums vācu radiostacijai Vācijas un Polijas pierobežā 1939. gada 31. augustā, kas kalpoja kā iegansts Vācijas iebrukumam Polijā, t.s. Polijas kampaņai. Jau vasaras vidū Reinhards Heidrihs uzdeva Alfredam Naujokam sagatavot operāciju, kas ļautu apvainot Poliju agresijā un attaisnotu Vācijas uzbrukumu tai. Tika savervēti vairāki desmiti kriminālnoziedznieku, kuriem apsolīja amnestiju, ja tie piedalīsies "patriotiskā akcijā". Grupa tika ietērpta Polijas armijas uniformās un veica uzbrukumu Vācijas pilsētas Gleivicas radiostacijai. No ieņemtās radiostacijas tika pārraidīts uzsaukums poļu valodā ar aicinājumu visiem poļiem apvienoties un sākt karu pret vāciešiem. Pēc tam SD "tīrīšanas" grupa nogalināja operācijas veicējus. Tiem tika injicēta inde, paziņojot, ka tā ir vakcīna profilakses nolūkos. Otrā dienā Vācijas valsts radio uzstājās Ādolfs Hitlers ar paziņojumu, ka Polija uzbrukusi Vācijai un kopš šī brīža Vācija ir karastāvoklī ar Poliju.