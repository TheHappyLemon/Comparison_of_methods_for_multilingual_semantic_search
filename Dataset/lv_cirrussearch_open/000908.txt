Šis raksts ir par futbolistu. Par citām jēdziena Bergers nozīmēm skatīt nozīmju atdalīšanas lapu. Patriks Bergers (čehu: Patrik Berger; dzimis 1973. gada 10. novembrī Prāgā) ir bijušais Čehijas futbolists. Savu karjeru viņš aizvadīja Čehijas, Vācijas un Anglijas klubos. Savu spožāko karjeras daļu viņš aizvadīja Liverpool sastāvā. Viņš spēlēja kreisā pussarga pozīcijā. Čehijas futbola izlases panākumi 1996. gada Eiropas čempionātā, kad tā finālā piekāpās Vācijai, ļāva vairākiem spēlētājiem, ieskaitot Bergeru, Pavelu Nedvedu un Karelu Poborski, noslēgt līgumus ar visaugstākā līmeņa Eiropas klubiem. Spējīgs spēlēt pussarga un uzbrucēja pozīcijās, Bergers kļuva pazīstams ar savu spēcīgo sitienu, straujajiem izrāvieniem un spēcīgo kreiso kāju. Bergeru visas karjeras laikā mocīja savainojumi un viņam nācās meklēt īpašu speciālistu palīdzību. Karjeru viņš beidza 2010. gada 6. janvārī ceļgala savainojumu dēļ.