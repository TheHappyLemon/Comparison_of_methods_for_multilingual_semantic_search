Spot darījumi ir darījumi, kuru noteikumi paredz, ka banka piegādās pārdoto valūtu citai bankai pašreizējā darba dienā vai otrajā darba dienā pēc darījuma noslēgšanas, atbilstoši fiksētam kursam darījuma slēgšanas brīdī. Spot darījumu galvenie uzdevumi: Klientu prasību apmierināšana pēc ārvalstu valūtas; Valūtu konvertācija no vienas valūtas otrā; Spekulatīvu operāciju veikšana. Tas nozīmē, ka ar spot darījumu palīdzību banka apmierina savu klientu tūlītēju vajadzību pēc ārvalstu valūtām. Spot operācijas bankas izmanto arī, lai turētu minimālus atlikumus nostro kontos, kas samazina pārpalikumus vienā valūtā un apmierina pieprasījumu otrā valūtā. Darījuma slēgšanas brīdī dīleri vienojas par darījuma apjomiem, valūtu, kursu, valutēšanas datumiem, korespondējošām bankām. Svarīga loma valūtu pirkšanas - pārdošanas spot darījumos ir valutēšanas datumam, t.i., datumam, kad notiek valūtu apmaiņa. Standarta gadījumā spot darījuma valutēšanas datums ir otrā darba diena pēc darījuma slēgšanas. Šis laika periods ļauj pareizi dokumentēt veikto darījumu un faktiski veikt norēķinus, izmantojot elektronisko pārvaldes kanālu SWIFT (Society for World-Wide Internetbank Financial Telekommunications). SWIFT visiem starptautiskā valūtas tirgus dalībniekiem visu diennakti nodrošina darbu visātrākajā banku informācijas pārraides tīklā. Šajā tīklā informācija tiek pārraidīta standartizēti un šim tīklam ir augsta drošības pakāpe pret nesankcionētu ielaušanos.