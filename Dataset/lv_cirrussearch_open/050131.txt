92. Amerikas Kinoakadēmijas balvas ceremonija norisinājās 2020. gada 9. februārī Dolby teātrī, Losandželosā. Pēc vairāk kā desmit gadiem, kad ceremonija norisinājās februāra beigās, 92. Kinoakadēmijas balvas pasniegšanas ceremonija norisinājās februāra sākumā. Balvas pasniedza Kino mākslas un zinātnes akadēmija labākajām 2019. gada filmām divdesmit četrās kategorijās. ASV ceremoniju pārraidīja ABC kanāls. Ceremonijas producentes ir Linete Houela Teilore un Stefānija Elaina, bet režisors Glens Veiss. Ņemot vērā 91. Kinoakadēmijas balvas pasniegšanas ceremonijas pozitīvās atsauksmes, šī gada ceremonijai arī nebija vadītājs. 2019. gada 27. oktobrī, Holivudas un Hailendas centra galvenajā deju zālē norisinājās ikgadējā 11. Governors Awards balvu pasniegšanas ceremonija. Dienvidkorejas filma "Parazīts" ieguva visvairāk Kinoakadēmijas balvas (četras), tostarp kategorijā "Labākā filma", tādējādi kļūstot par pirmo filmu, kas nav angļu valodā, un ir saņēmusi šo balvu. Britu kara filma "1917" ieguva trīs balvas, kamēr "Lemāna-'66: Lielais izaicinājums", "Džokers" un "Reiz Holivudā" katra ieguva divas Kinoakadēmijas balvas. Filmas American Factory, "Skandāls", Hair Love, "Trusis Džodžo", "Džūdija" (Judy), Learning to Skateboard in a Warzone (If You're a Girl), "Mazās sievietes", "Laulības stāsts" (Marriage Story), The Neighbors' Window, Rocketman un "Rotaļlietu stāsts 4" katra ieguva pa vienai Kinoakadēmijas balvai. Ar 23,6 miljonu skatītāju auditoriju šī ir vismazāk skatītākā Kinoakadēmijas balvu pasniegšanas ceremonija kopš 1974. gada, kad tika uzsākti šie skatītāju mērījumi.