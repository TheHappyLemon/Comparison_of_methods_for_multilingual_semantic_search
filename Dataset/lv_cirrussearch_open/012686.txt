Buržuā fjords Buržuā fjords (franču: Fiord Bourgeois, angļu: Bourgeois Fjord, spāņu: Fiordo Bourgeois) ir ap 50 km garš un līdz 10 km plats līcis Antarktīdas pussalas rietumu piekrastē Antarktīdā, daļa no daudz lielākā Margeritas līča. Atdala Faljēra krastu dienvidos no Lubē krasta ziemeļos. Daļu no līča krastiem veido tuvu viena otrai esošas salas, lielākās no kurām ir Purkuapā sala, Blekloka sala un Horsšū sala. Līci atklāja 1908.—1910. gadu franču antarktiskā ekspedīcija Žana Batista Šarko vadībā un nosauca par godu Francijas armijas ģeogrāfijas dienesta vadītājam pulkvedim Žozefam Buržuā (Joseph E. Bourgeois). Horsšū salā no 1955. līdz 1960. gadam darbojās britu polārstacija Horsšūailenda.