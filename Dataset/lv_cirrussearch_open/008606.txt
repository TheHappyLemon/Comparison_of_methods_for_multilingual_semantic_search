Albērs II, Monako princis (franču: Albert II, prince de Monaco; dzimis 1958. gada 14. martā), pilnā vārdā Albērs Aleksandrs Luī Pjērs Grimaldi (Albert Alexandre Louis Pierre Grimaldi), ir Monako valsts galva. Viņa tēvs ir Monako princis Renjē III un māte — amerikāņu aktrise Greisa Kellija. Viņa māsas ir Hannoveres princese Karolīna un Monako princese Stefānija. 2011. gada 1. jūlijā notika Albēra II kāzas ar Šarlīnu Vitstoku. Agrāk Albērs II bija bobslejists, piedalījies piecās Olimpiskajās spēlēs.