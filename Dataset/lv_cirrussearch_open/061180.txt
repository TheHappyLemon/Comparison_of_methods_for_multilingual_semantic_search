Oleksandrs Abramenko (ukraiņu: Олександр Володимирович Абраменко; dzimis 1988. gada 4. maijā Harkivas apgabalā, Ukrainā) ir ukraiņu frīstailists, kas specializējies akrobātikas disciplīnā. Viņš ir 2018. gada Phjončhanas olimpisko spēļu čempions un 2022. gada Pekinas olimpisko spēļu sudraba medaļas ieguvējs. Izcīnījis sudraba medaļu arī 2019. gada Pasaules čempionātā. O. Abramenko ir viens no vadošajiem akrobātikas disciplīnas frīstaila sportistiem pasaulē jau kopš 2012. gada, kad pirmo reizi ieguva medaļu kādā no Pasaules kausa posmiem (šis posms notika Baltkrievijā, Minskā). 2015.–2016. gada sezonā viņš uzvarēja Pasaules kausa kopvērtējumā akrobātikas disciplīnā. Šajā sezonā uzvarēja arī savā pirmajā Pasaules kausa posmā (arī Minskā), kļūstot par pirmo Ukrainas sportistu, kam to izdevies sasniegt. Piedalījies piecās olimpiskajās spēlēs (2006, 2010, 2014, 2018, 2022), 2018. gadā Phjončhanā negaidīti kļūstot par čempionu, bet 2022. gadā Pekinā izcīnot sudraba medaļu aiz Ķīnas sportista Cji Guanpu.