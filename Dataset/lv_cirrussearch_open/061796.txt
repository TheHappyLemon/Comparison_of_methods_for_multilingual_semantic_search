Pikadilli laukums (angļu: Piccadilly Circus) ir laukums centrālajā Londonā, Vestminsteras Vestendas rajonā. Tas ir viens no dzīvākajiem Londonas laukumiem un viens no tās simboliem. Laukums tika izveidots 1819. gadā, savienojot Rīdžentstrītu ar Pikadilli ielu. Mūsdienās laukumā savienojas 6 ielas, bez Rīdžentstrītas un Pikadilli arī Šaftsberija avēnija, Heimārketa, Koventristrīta un Glāshaustrīta. Laukums ir tuvu Vestendas galvenajiem Vestendas iepirkšanās un izklaides centriem un pats kļuvis par vienu no Londonas tūrisma objektiem. Sevišķi pazīstama ir ar reklāmām noklātā ēka laukuma ziemeļu pusē, kā arī laukumā esošā Šaftsberija memoriālā strūklaka ar skulptūru, kas attēlo sengrieķu dievu Anterosu, kas londoniešu vidū gan zināms kā Erots. Alfreda Džilberta veidotā skulptūra radīta 1893. gadā un ir pirmā pasaulē, kas veidota no alumīnija. Ap laukumu atrodas vairākas ievērojamas celtnes, to starpā Londonas paviljons (London Pavilion) un Criterion teātris. Britu teiciens it's like Piccadilly Circus ("te ir kā Pikadilli laukumā") apzīmē pārpildītas vietas vai pasākumus.