Tirļanska (krievu: Тирля́нский) vai Tirlena (baškīru: Тирлән) ir ciems Krievijas Federācijā, Baškortostānas austrumos, Beloreckas rajonā. Attālums līdz rajona centra Beloreckai — 33 km, Baškortostānas galvaspilsētai Ufai — 290 km. 2014. gadā ciemā dzīvoja 4218 iedzīvotāji. Tirļanska atrodas Urālu kalnos, pie Tirļanas upes ietekas Belajā. Vēsturiski industriāls Urālu ciems. Vēsture saistīta ar dzelzsrūdas ieguvi un metalurģiju. 1762. gadā Urālos izveidots tēraudliešanas uzņēmums, pie tagadējās Beloreckas, strādniekiem (šeit pārvietotajiem dzimtzemniekiem un vietējiemo baškīriem) tika veidoti ciemi. 1774. gadā šai apkārtnē uz laiku apmetās Jemeļjana Pugačova sacelšanās zemnieku armija. 1784. gadā uzbūvēta tēraudliešanas rūpnīca Tirļanskā. 1910. gadā sākta būvēt šaursliežu dzelzceļa līnija no Zaprudovskas uz Tirļansku, kas 1914. gadā sasniedza Belorecku (demontēta 2007. gadā). Lielākais iedzīvotāju skaits — 20. gadsimta 50. gados, kad tas gandrīz sasniedza 15 000.