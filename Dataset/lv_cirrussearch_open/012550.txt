Simons Furkads (franču: Simon Fourcade; dzimis 1984. gada 25. aprīlī) ir franču biatlonists. Biatlonista karjeru sācis 1998. gadā, kopš 2001. gada ir nacionālās izlases dalībnieks. Piedalījies divās Olimpiskajās spēlēs (2006, 2010). 2006. gadā Turīnā viņa augstākais sasniegums bija 31. vieta individuālajā distancē, savukārt 2010. gadā Vankūverā bija 6. vietas ieguvējs stafetes sacensībās Francijas izlases sastāvā. Kopš 2006. gada piedalās Pasaules čempionātos. 2009. gadā izcīnījis zelta medaļu jauktajā stafetē, 2012. gadā — sudraba medaļas 20 km individuālajā distancē un 4×7,5 km stafetē, 2013. gadā — sudraba medaļu 4×7,5 km stafetē. Viņa brālis Martēns Furkads arī ir biatlonists.