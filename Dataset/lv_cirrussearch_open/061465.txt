Džozmers Volmijs "Džozijs" Altidors (angļu: Josmer Volmy "Jozy" Altidore, dzimis 1989. gada 6. novembrī) ir ASV futbolists, spēlē uzbrucēja pozīcijā, ASV futbola izlases dalībnieks. Savu karjeru 2006. gadā sācis MLS komandā Ņujorkas "Red Bulls". 2008. gadā pārcēlies uz Spānijas komandu Villarreal. Ticis izīrēts Anglijas komandai Hull City un Turcijas komandai Bursaspor. 2011. gadā pievienojies Eredivisie komandai AZ Alkmaar, ar kuru izcīnījis Nīderlandes kausu. 2013. gadā noslēdzis līgumu ar Anglijas Premjerlīgas komandu Sunderland, kur viņš pavadīja pusotru sezonu, kuru laikā 52 mačos kopumā guva tikai 3 vārtus. 2015. gadā atgriezies MLS, lai pievienotos Toronto FC. ASV futbola izlases sastāvā piedalījies 2010. un 2014. gada FIFA Pasaules kausā, kā arī 2008. gada vasaras olimpiskajās spēlēs. Ar izlasi uzvarējis 2017. gada CONCACAF Zelta kausā.