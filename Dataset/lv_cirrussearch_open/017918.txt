Čeļabinskas meteorīta krišana tika novērota 2013. gada 15. februārī Krievijā, Urālu reģionā. Spilgta bolīda lidojums tika novērots Sverdlovskas apgabalā, Kurgānas apgabalā, Orenburgas apgabalā, Tjumeņas apgabalā, kā arī Kazahstānas ziemeļu rajonos. Atbilstoši sākotnējām aplēsēm meteoroīds eksplodēja virs Čeļabinskas 30—70 km augstumā, vēlāk tika precizēts, ka galvenais sprādziens notika 29,7 ± 0,7 km augstumā, apmēram 9:20 pēc vietējā laika (UTC+6). Zemes atmosfērā iegājušā meteoroīda masa tiek novērtēta no 12 000 līdz 13 000 tonnām (smagāks par Eifeļa torni). Izpētīts, ka nokritušais objekts bija Apollona tipa asteroīds. Sākumā tika uzskatīts, ka meteorīts nokritis apmēram 80 km no Satkas pilsētas Čeļabinskas apgabalā, tomēr vēlāk precizēts, ka tas varētu būt noticis pie Čebarkulas ezera netālu no Čebarkulas pilsētas tajā pašā apgabalā. Netiek ziņots, ka notikumā būtu bojā gājušie, taču triecienviļņa tiešā vai netiešā iedarbībā cietuši vairāk nekā 1500 cilvēku (reģistrēti 1615 medicīniskās palīdzības sniegšanas gadījumi), pārsvarā no logu stiklu atlūzām. Daudzām ēkām izbiruši logu stikli, ir arī citi bojājumi. Meteorīta eksplozijas triecienvilnis nodarījis postījumus Čeļabinskas cinka rūpnīcai. Tiek uzskatīts, ka tik daudz cilvēku meteorīta krišanas rezultātā iepriekš zināmajā Zemes vēsturē nekad nav cietuši. Čeļabinskā tika izsludināts ārkārtas stāvoklis. Čeļabinskas asteroīda sadursme ar mūsu planētu ir lielākā kosmiskā Zemes katastrofa, kas notikusi pēdējo 100 gadu laikā pēc Tunguskas notikuma 1908. gada 30. jūnijā. Tas astronomiem ļāva pievērst sabiedrības uzmanību par asteroīdu radītajiem Zemes draudiem. Čeļabinskas meteorīta nokrišana veicināja Asteroīdu dienas kustības izveidošanos pasaulē.