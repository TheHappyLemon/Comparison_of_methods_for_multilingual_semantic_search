Papaja jeb meloņkoks (Carica papaya) ir vienīgā suga papaju ģintī, kas pieder papaju dzimtai. Pēc ģenētiskajiem pētījumiem, radniecīgākā suga papajām ir babako (Vasconcellea pentagona). Papajas ir aptuveni sešu metru augsti koki. Par papaju izcelsmes vietu uzskata Meksikas dienvidus un Centrālameriku. Mūsdienās tā tiek kultivēta tropu un subtropu joslas zemēs visā pasaulē. To augļus cilvēki izmanto uzturā. Vadošās papaju augļu eksportētājvalstis ir Indija, Brazīlija, Nigērija, Indonēzija un Meksika.