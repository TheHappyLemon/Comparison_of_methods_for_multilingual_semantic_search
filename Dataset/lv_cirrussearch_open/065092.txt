Šis raksts ir par augu ģinti. Par citām jēdziena Miezis nozīmēm skatīt nozīmju atdalīšanas lapu. Mieži (latīņu: Hordeum) ir viengadīgu un daudzgadīgu graudzāļu dzimtas ģints, kuras dabiskais izplatības areāls ir mērenajā joslā Āfrikā, Eirāzijā un Amerikā. Suga parastais miezis (jeb mieži; Hordeum vulgare) ir starp visaudzētākajām labībām pasaulē, ko audzē pārtikai, tostarp iesala iegūšanai, lai ražotu alu vai viskiju, kā arī lopbarībai. Dažas sugas ir nezāles, kuras ir izplatījušās daudzviet pasaulē cilvēka darbības rezultātā, citas ir kļuvušas apdraudētas dzīvotņu zaudēšanas dēļ. Miežu sugas uzturā izmanto vairāku zvīņspārņu sugu kāpuri, tostarp Xestia c-nigrum, Axylia putris un Apamea sordens.