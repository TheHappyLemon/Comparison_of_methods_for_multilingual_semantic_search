"Dzelonis" (angļu: The Sting) ir 1973. gada ASV kriminālkomēdijas filma, kuras režisors ir Džordžs Rojs Hills. Filmā galvenās lomas atveido Pols Ņūmens, Roberts Redfords, Roberts Šovs, Eilīna Brenana, Čārlzs Dernings un Roberts Ērls Džonss. Šī ir otrā Hilla filma pēc "Bačs Kesidijs un Sandenss Kids" (1969), kurā galvenās lomas atveido Ņūmens un Redfords. Filmas darbība norisinās 1936. gadā un tā stāsta par diviem krāpniekiem, kuri plāno apkrāpt ietekmīgu mafijas bosu. Filmas "Dzelonis" pirmizrāde notika 1973. gada 25. decembrī un to izplatīja Universal Pictures. Filma guva milzīgus finansiālus panākumus un pozitīvas kritiķu atsauksmes. Filmu nominēja Amerikas Kinoakadēmijas balvai desmit kategorijās, saņemot septiņas kategorijās "Labākā filma", "Labākais režisors", "Labākais oriģinālscenārijs", "Labākais mākslinieka darbs", "Labākie kostīmi", "Labākā montāža" un "Labākā oriģinālmūzika". Redfordu arī nominēja labākā aktiera balvai. Filma pazīstama ar savu regtaima mūzikas, īpaši Skota Džoplina melodijas The Entertainer, izmantošanu. Filmas scenāriju mūsdienās uzskata par vienu no visu laiku labākajiem. 2005. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Tīmekļa vietnē Rotten Tomatoes filmai ir 93% vērtējums.