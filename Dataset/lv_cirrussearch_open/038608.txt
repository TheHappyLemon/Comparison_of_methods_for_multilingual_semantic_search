Yazoo (dažviet arī Yaz) bija britu sintpopa duets, ko 1981. gada beigās Bazildonā, Eseksas grāfistē, izveidoja taustiņinstrumetālists, dziesmu autors un bijušais grupas Depeche Mode dalībnieks Vinss Klārks un vokāliste Elisona Mojē. Nākamo 18 mēnešu laikā duets laida klajā divus albumus, kas izpelnījās kritiķu atzinību, — Upstairs at Eric's un You and Me Both. Apvienotajā Karalistē pārdotāko albumu sarakstā tie sasniedza attiecīgi otro un pirmo vietu. No četriem singliem trīs — Only You, Don't Go un Nobody's Diary — Lielbritānijā sasniedza singlu topa pirmo trijnieku. Savstarpējo nesaskaņu dēļ duets 1983. gadā izjuka. Klārks izveidoja jaunu sintpopa duetu Erasure, bet Mojē uzsāka solokarjeru. 2008. gadā, 25 gadus pēc dueta izjukšanas, Klārks un Mojē uzstājās koncerttūrē, atbalstot agrāko gadu ierakstu komplekta Your Room izdošanu. 2011. gadā duets atkal uzstājās viņu ierakstu kompānijas organizētajā mūzikas festivālā.