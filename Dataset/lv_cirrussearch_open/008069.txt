Lietuvas futbola federācija (lietuviešu: Lietuvos futbolo federacija) ir galvenā par futbolu atbildīgā organizācija Lietuvā. Tā organizē nacionālo futbola čempionātu, Lietuvas A līgu, kā arī atbild par Lietuvas futbola izlasi. LFF galvenā mītne atrodas Viļņā. Asociācija tika dibināta 1922. gadā, 1923. gadā to uzņēma FIFA. Padomju okupācijas gados tā vairs nebija FIFA locekle, bet atkal iestājās tajā 1992. gadā pēc Lietuvas neatkarības atgūšanas.