Raimonds Karnītis (dzimis 1929. gada 26. decembrī Rīgā, miris 1999. gada 10. oktobrī Rīgā) bija latviešu basketbolists un basketbola treneris, spēlējis saspēles vadītāja pozīcijā. Latvijas PSR Nopelniem bagātais treneris (1965), PSRS Nopelniem bagātais treneris (1968). Piedzimis zemnieku ģimenē. Sportā sākumā spēlējis futbolu, spēlēja LVU komandā. Uz basketbolu pilnībā pārgājis, kad 1946. gadā Augusts Raubens iekļāvis R. Karnīti republikas jaunatnes izlasē startam PSRS jaunatnes meistarsacīkstēs. Basketbolista karjeras laikā spēlējis dažādos Latvijas klubos, tai skaitā Rīgas ASK un Rīgas VEF. Seškārtējs Latvijas čempions (1949., 1953.-1956., 1958.). Aizvadījis 65 spēles Latvijas PSR izlasē. 1956. gadā izlases sastāvā izcīnījis pirmo vietu PSRS Tautu spartakiādē. No 1952. līdz 1956. gadam bijis PSRS izlases kandidāts. Absolvējis Rīgas Industriālo politehnikumu. 1962. gadā pabeidza LVFKI Treneru skolu. Laika posmā no 1962. līdz 1987. gadam bija Rīgas TTT galvenais treneris. Par komandas galveno treneri kļuva pēc Egona Slēdes piedāvājuma aizvietot karjeru beigušo Oļģertu Altbergu. TTT kopā ar R. Karnīti 18 reizes ieguva PSRS čempiontitulu (1964-1966, 1968-1973, 1975-1977, 1979-1984) un 15 reizes triumfēja Eiropas čempionvienību kausu (1964-1975, 1977, 1981, 1982). 95 spēlēs bija arī Latvijas sieviešu izlases galvenais treneris. 1996. gadā apbalvots ar IV šķiras Triju Zvaigžņu ordeni. Apbedīts Meža kapos.