Šis raksts ir par Nīderlandes provinci. Par citām jēdziena Limburga nozīmēm skatīt nozīmju atdalīšanas lapu. Limburga (nīderlandiešu: Limburg) ir viena no Nīderlandes 12 provincēm, kas atrodas valsts dienvidaustrumos. Tā robežojas ar Ziemeļbrabantes un Gelderlandes provincēm ziemeļos, kā arī ar Vāciju (Ziemeļreinu-Vestfālenu) austrumos un Beļģiju (Limburgu un Ljēžu) rietumos un dienvidos. Provinces administratīvais centrs ir Māstrihta. 2009. gadā provincē dzīvoja aptuveni 1,22 miljoni iedzīvotāju. Province sākotnēji bija daļa no Limburgas hercogistes, kas 1648. gadā tika sadalīta starp Nīderlandes apvienotajām provincēm un Spāņu Nīderlandi. 1815. gadā teritorija tika atkal apvienota Nīderlandes Karalistes sastāvā, bet 1839. gadā noslēdzot miera līgumu starp Beļģiju un Nīderlandi reģions tika atkārtoti sadalīts starp abām valstīm.