"Zāģis" (angļu: Saw) ir amerikāņu šausmu filmu sērija, kuras autori ir Džeimss Vans un Lī Vonels. Filmu sērija ir balstīta uz Vana un Vonela veidotu īsfilmu un tā stāsta par cilvēkiem, kurus ir sagūstījis sērijveida slepkava Džons Kreimeris (Tobins Bells) un viņa palīgi. Filmu sērija ir ieguvusi pārsvarā negatīvu kritiķu vērtējumu vairāku vardarbīgu ainu dēļ. Recenziju apkopošanas vietnē Rotten Tomatoes vienīgā filma, kas novērtēta pozitīvi (fresh) ir desmitā daļa. Neviena cita filma sērijā nav ieguvusi augstāku novērtējumu par 50%. Filmu sērija ir pazīstama ar to, ka katra no filmām beidzas ar kādu notikumu pavērsienu.