Neidentificēts jeb neatpazīts lidojošs objekts (saīsinājumā NLO; angļu: Unidentified Flying Object (UFO)) ir debesīs novērots lidojošs vai uz vietas stāvošs objekts vai parādība, kuras izcelsme nav zināma. Bieži tā sauc objektus, par kuriem tiek pieņemts, ka tie ir nākuši no citām planētām vai galaktikām, bet tiem nav jābūt ar ārpuszemes izcelsmi. Saīsinājumu NLO reizēm kļūdaini atšifrē arī kā "nezināms lidojošs objekts", un sarunvalodā uz tiem var atsaukties kā "lidojošajiem šķīvīšiem". Ziņojumu skaits par iespējamiem NLO strauji pieauga pēc pirmā plaši publicētā ASV novērojuma, par kuru ziņoja privātais pilots Kenets Arnolds 1947. gada jūnijā, tā rodoties populārajiem jēdzieniem "lidojošais šķīvītis" un "lidojošs disks".