Paduja (itāļu: Padova, izrunā: [ˈpaːdova]) ir pilsēta un komūna Veneto reģionā Itālijas ziemeļos. Tā atrodas 40 km uz rietumiem no Venēcijas, kā arī 25 km uz dienvidaustrumiem no Vičencas. Pilsētā atrodas vairāk nekā 800 gadus vecā Padujas universitāte, kura savulaik tika uzskatīta par vienu no labākajām Eiropā un kurā ilgus gadus strādājis arī Galileo Galilejs. Nozīmīgākais Padujas apskates objekts ir Skroveņi kapella, kurā atrodas unikāls fresku cikls, kuru 1305. gadā pabeidza Džoto di Bondone. Padujā atrodas arī Svētā Antonija bazilika, kas ir populārs svētceļojumu galamērķis un kurā apbedīti Svētā Antonija pīšļi. Padujā notiek lielākā daļa darbības Viljama Šekspīra lugā "Spītnieces savaldīšana".