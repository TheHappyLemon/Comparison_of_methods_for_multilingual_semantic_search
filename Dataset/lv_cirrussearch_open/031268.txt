Bidhja Devi Bhandari (विद्या देवी भण्डारी; Bidhya Devi Bhandari; dzimusi 1961. gada 19. jūnijā) ir Nepālas politiķe. No 2015. līdz 2023. gadam viņa bija Nepālas prezidente, pirmā sieviete, kura ieņēmusi šo amatu. Bhandari pārstāv Nepālas komunistisko partiju (apvienoto marksistu ļeņinistu) partiju. Bidhja Devi dzimusi Bhodžpuras rajona Manebhendžjangas ciemā. Tēvs bija skolas direktors. 1979. gadā viņa Bibhodaijā pabeidza vidējo profesionālo skolu. Skolas laikā Bidhja Devi iepazina komunistisko sacelšanos Džapā un iesaistījās politikā. Viņa iestājās Nepālas nacionālajā brīvajā studentu savienībā, braukāja pa valsti, tiekoties ar vietējiem aktīvistiem. No 1979. līdz 1987. gadam Bidhja Devi bija šīs studentu apvienības Austrumu reģiona komitejas priekšsēdētāja. 1978. gadā viņa iestājās Nepālas komunistiskās partijas (marksistu ļeņinistu) Jaunatnes savienības Bhodžpuras nodaļā. Viņa ieguva bakalaura grādu Tribhuvanas universitātes filiālē Biratnagarā. 1980. gadā Bidhja Devi iestājās NKP (MĻ). 1982. gadā viņa apprecējās ar politiķi Madanu Bhandari un atstāja politiku. Viņiem piedzima divi dēli. 1990. gadā tika izveidota daudzpartiju sistēma, un kreisās partijas NKP (MĻ) un NKP (M) apvienojās, izveidojot Nepālas komunistisko partiju (apvienoto marksistu ļeņinistu), par kuras priekšsēdētāju ievēlēja Madanu Bhandari. Bidhja Devi iestājās šajā partijā. 1993. gadā autokatastrofā mīklainos apstākļos gāja bojā viņas vīrs. 1994. gadā Bidhja Devi Bhandari tika ievēlēta Nepālas parlamentā. 1998. gadā viņa kļuva par NKP (AMĻ) Centrālkomitejas locekli. 1998. gadā viņu ievēlēja par Nepālas sieviešu asociācijas prezidenti. No 1997. gada 25. marta līdz 5. oktobrim Bhandari bija Vides aizsardzības un demogrāfijas ministre. 1999. gadā viņu ievēlēja parlamentā. 2006. gadā Bidhja Devi Bhandari piedalījās pret karali Gjanendru vērstās demonstrācijās, kas noveda pie monarhijas likvidēšanas. Viņu iekļāva pagaidu valdībā. 2008. gadā Nepālā kļuva par republiku. Bhandari netika ievēlēta Satversmes sapulcē. 2009. gadā viņu ievēlēja par vienu no trijiem NKP (AMĻ) partijas vicepriekšsēdētājiem. No 2009. gada 25. maija līdz 2011. gada 6. februārim Bidhja Devi Bhandari bija aizsardzības ministre Madhava Kumara Nepala valdībā. Šajā laikā viņa iestājās pret 6500 maoistu karotāju iekļaušanu Nepālas bruņotajos spēkos. 2013. gadā Bhandari ievēlēja Satversmes sapulcē. 2015. gada 20. septembrī tika pieņemta jauna Nepālas konstitūcija, kurā Bhandari panāca sieviešu tiesību nostiprināšanu, kā arī to, ka sievietēm tiek piešķirta kvota viena trešdaļa parlamentā un prezidenta vai viceprezidenta amatā jābūt sievietei. 26. oktobrī Bidhju Devi Bhandari izvirzīja par Nepālas prezidenta kandidāti. 29. oktobrī parlaments Bhandari ievēlēja par prezidentu. Tajā pašā dienā viņa nodeva prezidenta zvērestu, nomainot Rāmu Varanu Jādavu. Prezidenta vēlēšanās 2023. gada 9. martā uzvarēja Rāms Čandra Poudels, kurš pārstāvēja Nepālas Kongresa partiju. Jaunais prezidents amatā stājās 13. martā.