2013. gada UEFA Čempionu līgas fināls bija 2012.—2013. gada UEFA Čempionu līgas sezonas finālspēle. Tā notika sestdienā, 2013. gada 25. maijā Vemblija stadionā Londonā, Anglijā, starp Vācijas Bundeslīgas klubiem Dortmundes "Borussia" un Minhenes "Bayern". Tas bija pirmais UEFA Čempionu līgas fināls, kurā savā starpā spēlēja divi vācu klubi. "Bayern" spēli uzvarēja ar rezultātu 2—1, vārtus gūstot Mario Mandžukičam un Arjenam Robenam, bet "Borussia" labā vienīgos vārtus guva Ilkajs Gindogans, izmantojot 11 metru soda sitienu. "Bayern" kvalificējās 2013. gada UEFA Superkausam, kur spēlēs pret 2012.-2013. gada UEFA Eiropas līgas uzvarētāju Londonas "Chelsea", kā arī 2013. gada FIFA klubu Pasaules kausa pusfinālam kā UEFA pārstāve.