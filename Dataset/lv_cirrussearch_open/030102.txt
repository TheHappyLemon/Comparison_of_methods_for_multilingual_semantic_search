Edvards Kristofers "Eds" Šīrans (angļu: Edward Christopher "Ed" Sheeran; dzimis 1991. gada 17. februārī) ir angļu mūziķis un dziesmu autors. 2011. gadā izdevis EP ierakstu No. 5 Collaborations Project, pēc tam parakstīja līgumu ar ierakstu kompāniju Asylum Records. 2011. gada septembrī tika izdots debijas studijas albums +, kas Apvienotajā Karalistē tika sertifcēts ar seškārtēju platīnu. Albumā iekļautas tādas dziesmas kā The A Team un Lego House. 2012. gadā saņēmis Brit balvu divās kategorijās. 2014. gadā tika nominēts Grammy balvai kā labākais jaunais mākslinieks. Mūziķa popularitāte ārpus dzimtenes pieauga 2012. gadā. Šīrans piedalījās Teiloras Sviftas albuma Red dziesmas Everything Has Changed ierakstā, rakstīja dziesmas grupai One Direction. Mūziķa otrais albums x tika izdots 2014. gada jūnijā, un pirmajā nedēļā tika pārdotas 451 000 albuma kopijas. Tas sasniedza pirmo vietu gan Apvienotās Karalistes albuma topā, gan ASV Billboard 200. 2015. gadā Brit balvu pasniegšanas ceremonijā x tika atzīts par „Labāko britu albumu”, bet pats Šīrans saņēma balvu „Gada labākais dziedātājs”.