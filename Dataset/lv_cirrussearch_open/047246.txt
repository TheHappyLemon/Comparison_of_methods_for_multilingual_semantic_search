"Stundas" (angļu: The Hours) ir 2002. gada drāma, kas balstīta uz Maikla Kaninghema tāda paša nosaukuma romānu. Filmas režisors ir Stīvens Doldrijs. Galvenās lomas atveido Merila Strīpa, Džūliana Mora, Nikola Kidmena, Eds Heriss, Klēra Deinsa, Toni Kolete, Džefs Denjelss un Stīvens Dileins. Filmas pirmizrāde notika 2002. gada 25. decembrī ASV. Filma tika nominēta deviņām Amerikas Kinoakadēmijas balvām, tajā skaitā nominācijās "Labākā filma" un "Labākais režisors", tomēr balvu tā ieguva tikai vienā nominācijā: "Labākā aktrise galvenajā lomā" (Nikola Kidmena). Filmā tiek parādīts stāsts par to, kā romāns "Deloveja kundze" ietekmē trīs dažādu paaudžu sievietes, kuru dzīves dažādos veidos ietekmē pašnāvības tēma.