Berknera sala (angļu: Berkner Island) ir ar ledu klāta sala Antarktīdā, Vedela jūras dienvidu piekrastē starp Filhnera un Ronnes šelfa ledājiem. Sala izstiepta ziemeļu—dienvidu virzienā. Otra lielākā Antarktīdas sala pēc Aleksandra I salas un pasaulē vistālāk dienvidos esošā sala. Salu galvenokārt veido divi lielākie ledus kupoli — Reinvarta augstiene (698 m) ziemeļos un Tisena augstiene (869 m pēc citiem datiem — 975 m) dienvidos. Salas austrumu krastā trīs nelieli līči. Salas ziemeļaustrumu piekrastē pie Filhnera šelfa ledāja frontes veidojas Gūlda līcis. Salu 1957./1958. gada sezonā atklāja ASV Starptautiskā ģeofizikas gada ekspedīcija Fina Ronnes vadībā no Elsvērtas polārstacijas un nosauca par godu amerikāņu fiziķim, Ričarda Bērda 1928.—1930. gadu ekspedīcijas inženierim Loidam Berkneram (Lloyd V. Berkner). Salā no 1980. līdz 1984. gadam darbojās Argentīnas polārstacija Belgrano III. Ierīkots argentīniešu patvērums Sarhentomarjani. 1994./1995. gada sezonā Britu Antarktiskais dienests kopīgi ar Alfrēda Vegenera institūtu Tisena augstienē veica ledus dziļurbumu.