Biatlons 2022. gada ziemas olimpiskajās spēlēs bija viens no 15 sporta veidiem, kas tika aizvadīts ziemas olimpisko spēļu laikā. Tās notika Džandzjakou biatlona centrā, Džandzjakou no 2022. gada 5. februāra līdz 19. februārim. Sacensībās tika aizvadītas 11 disciplīnas — 5 vīriešu, 5 sieviešu un 1 jauktajām komandām. Sacensībās startēja 212 sportisti (107 vīrieši un 105 sievietes) no 30 valstīm. Olimpiskās medaļas biatlonā izcīnīja 7 valstu pārstāvji. Visvairāk medaļu, 14 medaļas (6 zelta, 2 sudraba un 6 bronzas medaļas) izcīnīja Norvēģijas sportisti. No visiem medaļniekiem 14 sportisti izcīnīja vairāk kā vienu olimpisko medaļu. No šiem sportistiem trīs izcīnīja piecas medaļas — norvēģis Juhanness Tīngnēss Bē (4 zelta un 1 bronzas medaļa), francūzis Kantēns Fijons Maijē (2 zelta un 3 sudraba) un norvēģiete Marte Olsbu-Reiselanne (3 zelta un 2 bronzas medaļas).