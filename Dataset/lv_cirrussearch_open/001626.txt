Buguļma (krievu: Бугульма) vai Begelme (tatāru: Бөгелмә, Bөgelmə) ir pilsēta Tatarstānā Krievijas Federācijā. rajona centrs. Attālums līdz Tatarstānas galvaspilsētai Kazaņai — 333 km. 2009. gadā pilsētā dzīvoja 90 204 iedzīvotāji (63% krievi, 26% tatāri). Atrodas Zajas upes krastos, Austrumeiropas līdzenuma austrumu malā, Buguļmas-Belebejas augstienē. Pirmās ziņas par tatāru ciemu Buguļmu ir no 1736. gada. 1781. gadā tā ieguva pilsētas tiesības, laika gaitā kļuva par nozīmīgu tirdzniecības centru, bet 19. gadsimta beigās arī par rūpniecības centru. 1911. gadā līdz pilsētai tika izbūvēta Volgas-Buguļmas dzelzceļa līnija. PSRS laikā Buguļma kļuva par rajona centru, bet 1953. gadā īslaicīgi bija pat Krievijas PFSR Tatārijas APSR sastāvā īpaši izveidotā, faktiski formālā Buguļmas apgabala centrs. Pilsētā ir dzimusi dziedātāja, 2000. gada Eirovīzijas dziesmu konkursa 2. vietas ieguvēja Alsu un kosmonauts Sergejs Rižikovs, bet 1919. gadā par komendanta palīgu šeit strādājis čehu rakstnieks Jaroslavs Hašeks, kura piemiņai izveidots muzejs.