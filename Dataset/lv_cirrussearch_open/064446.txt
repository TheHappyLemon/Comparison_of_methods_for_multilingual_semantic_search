Džons Vaildens Hjūzs jaunākais (angļu: John Wilden Hughes Jr.; dzimis 1950. gada 18. februārī, miris 2009. gada 6. augustā) bija amerikāņu filmu veidotājs. Hjūzs sāka savu karjeru 1970. gadā kā humoresku autors žurnālam National Lampoon. Viņš devās uz Holivudu, kur sarakstīja, producēja un dažreiz arī režisēja dažas no veiksmīgākajām 1980. un 1990. gadu kinokomēdijām, piemēram "Lampūnu ģimenes atvaļinājums" (National Lampoon's Vacation), Mr. Mom, Sixteen Candles, "Dīvainā zinātne" (Weird Science), "Brokastu klubs", "Aizliegtā brīvdiena", "Tev piestāv rozā" (Pretty in Pink), Some Kind of Wonderful, "Lidmašīnas, vilcieni un automobiļi", She's Having a Baby, "Tēvocis Baks" (Uncle Buck), "Viens pats mājās", Dutch, "Bēthovens" (Beethoven, scenārija līdzautors ar pseidonīmu Edmonds Dantess), "Denisa bieds" (Dennis the Menace) un "Mazulis brīvsolī" (Baby's Day Out). Lielākā daļa Hjūza darbu notiek Čikāgā un tās apkārtnē. Viņš vislabāk pazīstams ar savām pusaudžu kinokomēdijām, kurās patiesi attēlota piepilsētas pusaudžu dzīve. Daudzi no viņa šo gadu varoņiem sarakstīti priekš Mollijas Ringvoldas, kas bija Hjūza mūza. 2009. gada vasarā, pastaigas laikā Hjūzu piemeklēja sirdslēkme. Pēc viņa nāves daudzi godināja Hjūza ieguldījumu, tostarp 82. Kinoakadēmijas balvas pasniegšanas ceremonijā aktieri, kas kopā ar viņu strādājuši — Ringvolda, Metjū Broderiks, Entonijs Maikls Holls, Čevijs Čeizs, Makolijs Kalkins un citi. Starp aktieriem, kas karjeru attīstīja pateicoties Hjūzam ir Maikls Kītons, Holls, Bills Pekstons, Broderiks, Kalkins un grupas Brat Pack locekļi.