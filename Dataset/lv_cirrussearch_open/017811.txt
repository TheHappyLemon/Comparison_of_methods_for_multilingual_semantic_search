"Nožēlojamie" (angļu: Les Misérables) ir 2012. gada Apvienotās Karalistes muzikālā drāmas filma. Filmas režisors ir Toms Hūpers. Filmas sižets balstīts uz mūziklu ar tādu pašu nosaukumu, kas savukārt ir balstīts uz Viktora Igo 1862. gada romānu "Nožēlojamie". Filma ir stāsts par bijušo ieslodzīto Žanu Valžānu, kas kļūst par kādas Francijas pilsētas mēru. Viņš arī piekrīt rūpēties par mirstošās Fantīnes ārlaulības meitu Koseti, taču viņam kā bēglim ir jāizvairās no notveršanas no policijas inspektora Žavēra. "Nožēlojamajos" galvenās lomas atveido Hjū Džekmens, Rasels Krovs, Anna Hetaveja un Amanda Saifreda. Filmas pirmizrāde notika 2012. gada 5. decembrī Londonā. "Nožēlojamie" saņēma galvenokārt pozitīvas kritiķu atsauksmes. Amerikas Kinoinstitūts to nosauca par vienu no desmit 2012. gada labākajām filmām. Filma nominēta astoņām Amerikas Kinoakadēmijas balvām, tai skaitā labākās filmas nominācijā, bet balvas ieguvusi nominācijās "Labākā aktrise otrā plāna lomā" (Anna Hetaveja), "Labākā skaņa" un "Labākais grims".