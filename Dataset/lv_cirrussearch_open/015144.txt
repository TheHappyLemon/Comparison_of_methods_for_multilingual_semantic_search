Tebrīza (persiešu: تبریز, Tabrīz, izrunā: [tabˈriːz]; azerbaidžāņu: تبریز, Təbriz) ir pilsēta Irānas ziemeļrietumos, Austrumazerbaidžānas ostāna administratīvais centrs. Pēc iedzīvotāju skaita tā ir piektā lielākā pilsēta Irānā. 2012. gadā tajā dzīvoja aptuveni 1,46 miljoni iedzīvotāju. Tebrīza atrodas vairāk nekā 1300 metrus virs jūras līmeņa. Pilsētā valda kontinentālais klimats — ir karstas un sausas vasaras, bet ziemas ir aukstas. Tebrīza atrodas ielejā, kuru no trim pusēm ieskauj kalni. Tā atrodas seismiski aktīvā zonā, tāpēc regulāri pilsētu skar zemestrīces.