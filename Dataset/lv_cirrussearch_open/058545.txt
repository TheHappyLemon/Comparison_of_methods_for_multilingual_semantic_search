Huans Karloss Valerons Santana (spāņu: Juan Carlos Valerón Santana, dzimis 1975. gada 17. jūnijā) ir Spānijas futbola treneris un bijušais futbolists, spēlējis pussarga pozīcijā, bijis Spānijas futbola izlases dalībnieks. 15 sezonu laikā Valerons La Liga turnīrā aizvadīja kopumā 390 mačus un guva 29 vārtus, pārstāvot Mallorca, Atlético Madrid un Deportivo La Coruña. Deportivo komandā Valerons pavadīja 13 gadus. Savu karjeru viņš sāka un beidza Las Palmas komandā. Spānijas futbola izlases sastāvā Valerons kopumā nospēlēja 46 mačus un guva 5 vārtus. Pārstāvējis izlasi 2002. gada FIFA Pasaules kausā, kā arī divus Eiropas čempionātos.