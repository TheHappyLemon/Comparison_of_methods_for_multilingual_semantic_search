Entonijs Teilors (angļu: Anthony Taylor; dzimis 1978. gada 20. oktobrī Mančestrā) ir Anglijas futbola tiesnesis. Tiesneša karjeru Teilors sāka 2002. gadā Ziemeļu premjerlīgā. 2010. gada februārī pirmo reizi tiesāja spēli Anglijas Premjerlīgā. Par FIFA kategorijas tiesnesi kļuva 2013. gadā. 2015. gada 1. martā viņš bija galvenais tiesnesis Anglijas Līgas kausa finālspēlē starp Chelsea un Tottenham Hotspur. 2017. gadā tiesāja FA kausa finālu, kurā Arsenal ar 2:1 pieveica Chelsea. 2020. gada 24. septembrī tiesāja UEFA Superkausa spēli starp Minhenes "Bayern" un Sevilla FC. 2021. gada aprīlī Teilors tika apstiprināts par vienu no tiesnešiem 2020. gada Eiropas čempionāta finālturnīrā.