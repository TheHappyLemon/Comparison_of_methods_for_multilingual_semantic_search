Kouluņas pilsētcietoksnis (angļu: Kowloon Walled City) bija blīvi apdzīvota, pārsvarā nekontrolēta apmetne Kouluņā, Honkongā. Sākotnēji tas bija militārs ķīniešu forts, bet 1898. gadā tas kļuva par anklāvu pēc tam, kad Jaunās Teritorijas tika iznomātas britiem. Tā iedzīvotāju skaits dramatiski palielinājās pēc tam, kad Japāna Otrā pasaules kara laikā okupēja Honkongu. 1987. gadā šeit 0,026 km2 dzīvoja 33 000 cilvēku. Laika posmā no 1950. līdz 1970. gadiem to kontrolēja Triādas un plaši bija izplatīta prostitūcija, azartspēles un narkotiku lietošana. 1987. gada janvārī Honkongas valdība paziņoja par apmetnes nojaukšanu. Pēc sarežģīta iedzīvotāju pārvietošanas procesa tika uzsākta nojaukšana, kura tika pabeigta 1994. gada aprīlī. 1995. gada decembrī apmetnes vietā tika atklāts Kouluņas pilsētcietokšņa parks. Ir saglabāti daži vēsturiski artefakti no apmetnes, ieskaitot tā pārvaldnieka ēku un atliekas no dienvidu vārtiem.