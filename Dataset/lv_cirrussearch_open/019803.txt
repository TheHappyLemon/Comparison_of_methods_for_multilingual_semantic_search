Aloīzijs (Luidži) Gonzaga (itāļu: Luigi Gonzaga, spāņu: Luis de Gonzaga) ir Romas katoļu baznīcas svētais. Viņš bija marķīza titula mantinieks, tomēr priekšroku deva kalpošanai Dievam. Bija izcili apdāvināts jaunietis, piederēja jezuītu ordenim. Studēja Romā, papildus veica dažādus kalpojumus slimnīcās. Laikā no1590.-1591. gadam Romā izcēlās mēra epidēmija, kas paņēma simtiem cilvēku dzīvības. Kalpojot slimniekiem, saslimst arī Aloīzijs un mirst 23 gadu vecumā, tā arī nekļūstot par priesteri. Tiek godināts kā studējošās jaunatnes un AIDS slimnieku aizbildnis. Svētais Aloīzijs dzimis 1568. gada 9. martā, Venēcijas Republikā, mazā pilsētiņā Kastiljonē delle Stivjērē (mūsdienu Lombardija Itālijā). Viņa tēvs bija Kastiljones marķīzs Ferante Gonzaga, kas pirms tam ieņēma augstu stāvokli Spānijas karaļa Filipa II galmā, bet māte Marta Tana di Santane - Spānijas karalienes Izabellas de Valuā galma dāma. Vecāki salaulājās Madrides Karaliskajā Alkasaras kapellā, 1566. gadā. Aloīzijs bija pirmais bērns astoņu bērnu ģimenē, tātad arī marķīza titula mantinieks. No visiem bērniem trīs nomira agrā bērnībā, bet divi gāja bojā traģiskos apstākļos. Kad māte gaidīja savu pirmo bērnu Luidži (Aloīziju), dzemdības bijušas ļoti smagas, tādēļ viņa to vēl pirms piedzimšanas veltīja Vissvētākajai Jaunavai Marijai. Šī iemesla dēļ arī bērna kristīšana notika vēl pirms tas bija piedzimis, bet oficiāli tas tika izdarīts 1568. gada 20. aprīlī Kastiljones doma baznīcā.