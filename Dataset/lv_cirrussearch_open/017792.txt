Tirreno—Adriatico, "divu jūru sacensības", ir profesionālas šosejas riteņbraukšanas sacensības, kuras katru gadu notiek martā. Sacensību maršruts savieno Itālijas Tirēnu un Adrijas jūras krastus. Tradicionāli sacensības notikušas sezonas sākumā un tiek uzskatītas par svarīgu sagatavošanās pasākumu klasiskajām Milāna—Sanremo sacensībām. No 2005. līdz 2007. gadam tās bija daļa no UCI ProTour kalendāra, bet 2008. gadā tika pārkvalificētas par UCI Europe Tour sacensībām, jo organizators RCS stauca visas savas sacensības no UCI augstākā līmeņa kalendāra. Nākamajā gadā sacensības atkal tika iekļautas UCI pasaules ranga kalendārā. Sacensības pirmoreiz notika 1966. gadā, kad sacensības notika trijos posmos. No nākamajām sacensībām līdz 1984. gadā tajās bija pieci posmi. Kopš 1984. gada sacensībās ir bijuši 6—8 posmi, bet kopš 2002. gada vienmēr ir bijuši 7 posmi (2016. gadā vienu posmu sniega dēļ atcēla). Kopš otrajām sacensībām tās vienmēr ir noslēgušās Sanbenedeto del Tronto pilsētā. Visvairāk uzvaru — sešas, pie tam pēc kārtas (1972–1977), ir izcīnījis Beļģijas pārstāvis Rodžers De Vlāminks.