Mārdijs Fišs (angļu: Mardy Fish; dzimis 1981. gada 9. decembrī Edinā, Minesotas štatā, ASV) ir bijušais amerikāņu tenisists. Profesionāļa karjeru uzsāka 2000. gadā. M. Fiša labākais sasniegums ATP tūres rangā ir 2011. gada 15. augustā sasniegtā 7. vieta, dubultspēlēs — 14. vieta (2009. gada 6. jūnijs). Karjerā M. Fišs ir uzvarējis sešos ATP vienspēļu turnīros, bet lielāko panākumu Grand Slam sacensībās viņš sasniedza 2007. gada Austrālijas, 2008. gada ASV atklātajos čempionātos un 2011. gada Vimbldonas čempionātā, kuros tika līdz ceturtdaļfinālam. Piedalījies 2004. gada vasaras olimpiskajās spēlēs, kurās izcīnīja sudraba medaļu vienspēļu turnīrā. 2015. gadā pēc ASV atklātā čempionātā tenisā paziņoja par karjeras beigām.