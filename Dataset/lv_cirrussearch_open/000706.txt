Svītrainais sesks (Ictonyx striatus) ir vidēja auguma sermuļu dzimtas (Mustelidae) plēsējs, kas pieder svītraino sesku ģintij (Ictonyx). Svītraino sesku mēdz saukt arī par Āfrikas sesku vai zorillu. Svītrainā seska tuvākais radinieks ir Sahāras svītrainais sesks. Svītrainais sesks ir plaši sastopams savannā, tuksnesī un pustuksnesī, okeāna piekrastes smilšainajās kāpās Namiba tuksnesī un citās klajās, atklātās vietās, ziemeļos sākot ar Sāhilas joslu Sahāras tuksneša dienvidos, uz rietumiem līdz Sudānai, visā Āfrikas austrumu piekrastē un uz dienvidiem līdz pašai Dienvidāfrikai. Tas dzīvo gan ielejās, gan kalnos līdz 4000 metriem virs jūras līmeņa. Svītrainais sesks dzīvo ne tikai sausos apvidos, bet tas apmetas arī lietus meža biezoknī un pat purvos.