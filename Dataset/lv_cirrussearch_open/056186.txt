Bosniešu valoda (bosanski jezik) ir slāvu valodu saimes valoda, kurā runā bosnieši Balkānu reģiona valstīs. Viena no Bosnijas un Hercegovinas oficiālajām valodām. Izplatīta arī Sandžakas reģionā Serbijā un Melnkalnē. Bosniešu valoda ir viena no standartizētajām centrālo dienvidslāvu grupas valodām (agrāk sauktām par serbhorvātu valodu). Bosniešu, serbu, horvātu un melnkalniešu valodas ir savstarpēji saprotamas. Bosniešu alfabēta pamatā ir latīņu alfabēta grafika. Kā vēsturisko rakstību atzīst arī kirilicu, bet mūsdienās to lieto reti.