Zeltainīši, zeltainīšu ģints (Lycaena) ir zeltainīšu dzimtas (Lycaenidae) ģints, kas pieder pie zeltainīšu apakšdzimtas (Lycaeninae). Zeltainīšu sugas galvenokārt sastopamas Holarktikas reģionā. Izņēmumi ir četras Jaunzēlandes sugas un divas Dienvidāfrikas sugas. Zeltainīšu sistemātikai ir samērā grūti izsekot. Balstoties uz jaunākajiem atklājumiem, daudzas senākās zeltainīšu apakšdzimtas ģintis ir kļuvušas par zeltainīšu ģints sinonīmiem. Par daudzām sugām joprojām nav vienprātības un, lai atrisinātu zeltainīšu sistemātiku, ir nepieciešami jauni, padziļināti pētījumi. Latvijā ir sastopamas 6 zeltainīšu sugas, kas ir samērā plaši izplatītas: brūnais zeltainītis (Lycaena tityrus), lielais skābeņu zeltainītis (Lycaena dispar), mazais skābeņu zeltainītis (Lycaena hippothoe), parastais zeltainītis (Lycaena phlaeas), violetais zeltainītis (Lycaena alciphron) un zeltgalvīšu zeltainītis (Lycaena virgaureae). Viena suga - lielais skābeņu zeltainītis ir aizsargājama.