Metjū Deivids Makonahijs (angļu: Matthew David McConaughey; dzimis 1969. gada 4. novembrī) ir amerikāņu aktieris un kinoproducents. Pirmo ievērību guvis ar lomu filmā "Reibumā un neziņā" (1993). Vēlāk filmējies dažāda žanra filmās, tai skaitā "Motorzāģa slaktiņš Teksasā: Atgriešanās" (1994), "Zēni malā" (1995), "Laiks nogalināt" (1996), Stīvena Spīlberga drāmā "Amistada" (1997), "Kontakts" (1997), EDtv (1999) un U-571 (2000). 2000. gados pievērsies lomām romantiskajās komēdijās, tai skaitā "Kāzu rīkotāja" (2001), "Kā zaudēt puisi 10 dienās" (2003), "Laukā no ligzdas" (2006) un "Bijušo draudzeņu rēgi" (2009). Kopš 2010. gada ir filmējies tādās kritiķu atzinīgi novērtētās filmās kā "Ielu advokāts" (2011), "Bērnijs" (Bernie, 2011), Killer Joe (2011), "Mads" (2012), "Maģiskais Maiks" (2012), "Dalasas pircēju klubs" (2013), "Volstrītas vilks" (2013), "Starp zvaigznēm" (2014). Tēlojis lomas arī tādās filmās, kā "Koku jūra" (2015), "Džounsa brīvība" (2016), "Zelts" (2016), "Tumšais tornis" (2017), "Baltais puisis Riks" (2018), "Pirms vētras" (2019), "Pludmales slaists" (2019), "Džentlmeņi" (2019). Par lomu filmā "Dalasas pircēju klubs" Makonahijs saņēma Amerikas Kinoakadēmijas balvu kā labākais aktieris, kā arī Zelta globusa balvu.