Velsiešu valoda (Cymraeg vai y Gymraeg; [kəmˈrɑːɨɡ], [ə ɡəmˈrɑːɨɡ]) ir viena no nedaudzajām dzīvajām ķeltu grupas valodām, kurā runā lielākoties velsieši Velsā un kompaktākajās velsiešu kopienās Čubutā (Argentīnā) un citur pasaulē. Sakarā ar ievērojamo angļu valodas lietojuma pieaugumu velsiešu valodas lietojums pēdējās desmitgadēs būtiski samazinājies. Neskatoties uz to, velsiešu valoda joprojām ir vislietotākā no ķeltu valodām, kurā runā vairāk kā 600 000 cilvēku, no kuriem 62% to lieto ikdienā.