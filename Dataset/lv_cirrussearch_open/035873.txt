Zivju eļļa ir eļļa, kas iegūta no zivju audiem. Tā satur tādas omega-3 taukskābes kā eikosapenskābi un cervonskābi, kā arī eikosanoīdu prekursorus, kas mazina iekaisumu. Visvairāk zivju eļļas ir plēsīgajās zivīs, piemēram, haizivīs un zobenzivīs, bet, lai izvairītos no toksiskām vielām, cilvēku uzturā visbiežāk izmanto lašu, makreļu, anšovu un sardīņu eļļu. Sabiedrībā omega-3 taukskābēm zivju eļļā piedēvē ārstnieciskas īpašības pret dažādām slimībām, tomēr zinātniski pētījumi tādas nav pierādījuši. Zivju eļļa ir svarīga hipertrigliceridēmijas ārstēšanā, bet nav iegūti pierādījumi, ka tā mazinātu sirdstriekas un insulta risku. Zivju eļļa un omega-3 taukskābes ir daudz pētītas klīniskās depresijas, stresa, vēža un acs mākulas deģenerācijas ietvaros, bet veselības uzlabojumi no zivju eļļas nav novēroti.