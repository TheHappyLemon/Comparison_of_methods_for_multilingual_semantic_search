Atbilstoši spāņu personvārdu došanas paražām šī cilvēka pirmais jeb tēva uzvārds ir Injesta, bet otrais jeb mātes — Luhans. Andress Injesta Luhans (katalāņu: Andrés Iniesta Luján; izrunā: [anˈdreis iɲˈesta]; dzimis 1984. gada 11. maijā) ir Spānijas futbolists, spēlē pussarga pozīcijā, bijis Spānijas futbola izlases dalībnieks. Kopš 2023. gada Injesta spēlē AAE Pro līgas komandā Emirates. Aizvadījis gandrīz visu profesionāļa karjeru Barcelona sastāvā, pieaugušo komandas sastāvā debitējis 2002. gadā 18 gadu vecumā. Regulāri sācis spēlēt kopš 2004.—2005. gada sezonas. Kluba sastāvā deviņas reizes kļuvis par Spānijas čempionu, četras reizes izcīnījis uzvaru UEFA Čempionu līgā. 2018. gada maijā pievienojās Japānas klubam Vissel Kobe. Izlasi pārstāvējis četros Pasaules kausos (2006, 2010, 2014 un 2018; 2010. gadā izcīnījis uzvaru), kā arī trijos Eiropas čempionātos (2008, 2012, 2016; 2008. un 2012. gadā izcīnīja uzvaru). Pēc 2018. gada Pasaules kausa finālturnīra paziņoja par karjeras beigām izlasē. Kopā izlases rindās aizvadījis 131 spēli un guvis 13 vārtus.