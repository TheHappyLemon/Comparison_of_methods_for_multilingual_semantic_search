Pjotrs Vorobjovs (krievu: Пётр Ильич Воробьёв; dzimis 1949. gada 28. janvārī Maskavā, Krievijas PFSR, PSRS) ir bijušais krievu hokejists, tagad — hokeja treneris. Pašlaik (2013) Vorobjovs ir Kontinentālās hokeja līgas kluba Jaroslavļas "Lokomotiv" galvenais treneris. Spēlētāja karjeras laikā spēlējis uzbrucēja pozīcijā, visu karjeru aizvadījis Rīgas "Dinamo" klubā. 1981. gadā uzsāka trenera karjeru. Sākotnēji darbojās Rīgas "Dinamo" sistēmā, galvenokārt kā trenera palīgs, vienu sezonu bija arī komandas galvenais treneris. Pēc tam bijis Maskavas "Dinamo" treneris, strādājis arī Vācijā — trīs sezonas bija Frankfurtes "Lions" galvenais treneris. Pēc tam strādājis kā Krievijas klubu Jaroslavļas "Lokomotiv", Toljati "Lada", Mitišču "Atlant", Ņižņijnovgorodas "Torpedo" galvenais treneris. Pēc Jaroslavļas aviokatastrofas, kad gāja bojā gandrīz visa komanda, kā arī galvenais treneris, P. Vorobjovs tika apstiprināts par jauno galveno treneri. 2006. gadā bija Latvijas hokeja izlases galvenais treneris Pasaules čempionātā.