Taiaņa (ķīniešu: 泰安, piņjiņs: Tài'ān) ir prefektūras līmeņa municipalitāte Ķīnas austrumos, Šaņduna provincē. Izvietojusies provinces rietumos pie Taišaņa kalna. Robežojas ziemeļrietumos ar Liaočenu, ziemeļos — ar provinces galvaspilsētu Dzjinaņu, austrumos — ar Dzibo un Liņji, dienvidos — ar Dzjininu, bet rietumos pa Huanhes upi — ar Henaņas provinci. Pilsētas robežās esošais Taišaņa kalns ir viena no daoisma piecām svētajām vietām un UNESCO Pasaules mantojuma objekts.