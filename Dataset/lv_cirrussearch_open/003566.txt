Zemās grīdas tramvajs ir tāda veida tramvajs, kam nav pakāpienu pie durvīm, kas ļauj tajā bez problēmām iekāpt arī invalīdiem un cilvēkiem ar bērnu ratiņiem. Salonā līdz ar to arī ir mazāk sēdvietu uz paaugstinājuma. Zemā grīda ļauj logiem būt lielākiem un tramvajā ir vairāk brīvas vietas. Ja pie pieturām ir izbūvēti paaugstinājumi un tramvaja salonā iespējams nokļūt uzreiz, nekāpjot pa pakāpieniem, tad nereti par zemās grīdas tramvaju tiek dēvēts arī tramvajs ar augsto grīdu. Pasaulē tiek izmantoti abu veidu tramvaji, jo citviet tramvaji brauc pa agrāko dzelzceļa infrastruktūru un tur jau ir augstie peroni, kas ļauj izmantot augstās grīdas tramvajus. Bet citviet tiek izbūvētas jaunas tramvaju satiksmes sistēmas un uz ielām nav daudz vietas augsto peronu izbūvei.