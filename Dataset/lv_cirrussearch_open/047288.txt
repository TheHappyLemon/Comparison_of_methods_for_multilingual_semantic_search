"Ņujorkas stāsti" (angļu: New York Stories) ir 1989. gada ASV filmas antoloģija, kas sastāv no trim daļām — Life Lessons, Life Without Zoë un Oedipus Wrecks. Filmas pirmizrāde notika 1989. gada 10. martā. Life Lessons režisors ir Mārtins Skorsēze, bet scenārija autors — Ričards Praiss. Galvenās lomas pirmajā daļā atveido Niks Nolte, Rozanna Ārkete un Stīvs Bušemi. Laionels Dobijs ir atzīts mākslinieks, kura asistente Polete ir arī viņa bijusī draudzene. Segmentā tiek parādītas abu neveselīgās attiecības. Life Without Zoë režisors ir Frānsiss Fords Kopola, bet scenārija autori — Frānsiss Fords Kopola un viņa meita Sofija Kopola. Galvenās lomas šajā daļā atveido Hetere Makkomba, Talija Šaira, Žankarlo Džanini un Dons Novelo. Zoe ir skolniece, kura dzīvo greznā viesnīcā. Viņa palīdz arābu princesei atgūt vērtīgu dārglietu, ko princese iedeva Zoes tēvam un kas tika nozagta. Pēc šī notikuma Zoe cenšas salabt ar saviem vecākiem. Oedipus Wrecks režisors un scenārija autors, kā arī viens no galveno lomu atveidotājiem ir Vudijs Allens. Citas lomas segmentā atveido Meja Kvestela, Mija Ferova un Džūlija Kavnere. Šīs daļas galvenais varonis ir Ņujorkas jurists Šeldons Milss, kuram nav pārāk labas attiecības ar viņa māti Sādiju. Sādijai nepatīk Šeldona līgava Liza, tāpēc viņa cenšas abus izšķirt.