Eleja (latīņu: Velia, sengrieķu: Έλέα), sākotnēji Hiele (sengrieķu: Ὑέλη) ir sena pilsēta, sengrieķu kolonija Lukānijā, Tirēnu jūras krastā, apmēram 25 km uz dienvidaustrumiem no senās Pestumas. Pilsēta bija pazīstama ar saviem filozofiem Parmenīdu un Elejas Zēnonu, kā arī ar Elejas filozofijas skolu, ko šie filozofi veidoja. Elejas drupas mūsdienās atrodas Ašejas pilsētas robežās (Kampānija, 90 km uz dienvidiem no Neapoles). Tās ir samērā labi saglabājušās un kopā ar Pestumu tiek atzītas par UNESCO Pasaules mantojuma pieminekli Itālijā.