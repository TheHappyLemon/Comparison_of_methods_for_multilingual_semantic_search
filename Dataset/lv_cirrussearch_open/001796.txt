Abhisits Vedžadživa (taju: อภิสิทธิ์ เวชชาชีวะ, dzimis 1964. gada 3. augustā) ir Taizemes politiķis no Taizemes Demokrātu partijas (พรรคประชาธิปัตย์, Phak Prachathipat). No 2008. gada 17. decembra līdz 2011. gada 5. augustam bija Taizemes premjerministrs. Dzimis Lielbritānijā ietekmīgas un bagātas taizemiešu dzimtas ārsta un valsts ierēdņa ģimenē. Studējis Oksfordas Universitātē. Politikā iesaistījās, kad 1991. gadā Taizemē varu sagrāba militāra hunta - "Nacionālā miera uzturēšanas padome" (คณะรักษาความสงบเรียบร้อยแห่งชาติ) un Abhisita Vedžadživas tēvs tika iecelts par Veselības aizsardzības ministra vietnieku. 1992. gadā Abhisits Vedžadživa tika ievēlēts Taizemes parlamentā. 2005. gada vēlēšanās Demokrātu partija zaudēja partijai Thai Rak Thai, partijas vadītājs atkāpās no amata, bet par jauno Demokrātu partijas vadītāju kļuva Abhisits Vedžadživa. Demokrātu partija boikotēja 2006. gada ārkārtas vēlēšanas, kurās piedalījās tikai Thaksina Sinavatras vadītā Thai Rak Thai. 2006. gada 19. septembrī valstī notika militārs apvērsums, kurš gāza Thaksinu Sinavatru. 2007. gada 30. maijā Taizemes Konstitucionālā tiesa aizliedza Thai Rak Thai partiju. Tomēr 2007. gada vēlēšanās atkal uzvarēja Thaksina piekritēji (šoreiz kā Tautas spēka partija), un Demokrātu partija nokļuva opozīcijā. 2008. gada decembrī Konstitucionālā tiesa aizliedza arī Tautas spēka partiju, un tas ļāva Abhisitam Vedžadživam kļūt par premjeru. Būdams premjera amatā, Abhisits Vedžadživa sastapās ar ievērojamu ārpusparlamenta opozīciju. Notika protesta demonstrācijas. Abhisitam Vedžadživam tika pārmesta cenzūras pastiprināšana un korupcija.