Makfārleina šaurums (angļu: McFarlane Strait, spāņu: Estrecho Mc Farlane) ir ap 24 km garš un šaurākajā vietā ap 3,3 km plats jūras šaurums Dienvidšetlendas salu arhipelāgā Antarktikā. Atdala Griničas salu ziemeļaustrumos no Livingstona salas dienvidrietumos un savieno Brensfīlda šaurumu dienvidaustrumos ar Dreika šauruma akvatoriju ziemeļrietumos. Šauruma dienvidrietumu malai piekļaujas Mūnbejs, kurā izvietojusies Hāfmūnas sala ar Argentīnas Kamaras polārstaciju. Šaurumu 19. gadsimta sākumā atklāja un aptuveni nokartēja britu un amerikāņu roņu mednieki, kas to nosauca par Janki šaurumu (Yankey Sound vai Yanky Sound). Vēlāk pārdēvēts tagadējā vārdā par godu britu kuģa Dragon kapteinim Endrū Makfārleinam (Andrew McFarlane ) no Liverpūles, kurš kuģojis šajā apvidū 1820.—1821. gadā. Dažos avotos saukts arī par Dafa šaurumu (Duffs Straits) par godu kapteinim N. Dafam, bet Karls Antons Larsens to nodēvējis par Norvēģu šaurumu (Norges Stræde, Norway Sound).