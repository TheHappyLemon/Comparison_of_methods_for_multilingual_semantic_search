Taipei 101 (ķīniešu: 台北101 / 臺北101), iepriekš pazīstams kā Taibei Pasaules finanšu centrs, ir 509 m augsts debesskrāpis Taipejā, Taivānā. No 2004. līdz 2010. gadam Taipei 101 bija augstākā celtne pasaulē, līdz Dubaijā tika atklāts Halīfa tornis. 2011. gada jūlijā tā kļuva par pasaulē augstāko "zaļo" būvi. Šo ēku projektēja C.Y. Lee un partneri un galvenokārt to konstruēja Samsung C&T un KTRT Joint Venture. Taipei 101 ir kļuvis par modernās Taivānas simbolu. Debesskrāpim ir 101 stāvs virs zemes, kā arī 5 stāvi zem zemes. Ēkas būvniecība tika sākta 1999. gadā, tā tika pabeigta 2004. gadā un atklāta 2004. gada 31. decembrī. Taipei 101 būvniecība izmaksājusi 58 miljardus Jauno Taivānas dolāru (1,8 miljardi ASV dolāru).