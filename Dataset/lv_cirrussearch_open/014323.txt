Petronas dvīņu torņi (malajiešu: Menara Petronas vai Menara Berkembar Petronas) ir 451,9 metrus augsts divu debesskrāpju komplekss Kualalumpurā, Malaizijā. Laikā no 1998. līdz 2004. gadam, kad tika atklāts Taipei 101 Taibei, Petronas dvīņu torņi bija augstākās celtnes pasaulē, taču pašlaik torņi saglabā augstāko dvīņu ēku nosaukumu, pārspējot Pasaules tirdzniecības centru. Ēkas ir Kualalumpuras simbols ar netālu esošo Kualalumpuras torni. Torņu arhitekts ir argentīnietis Sesars Pelli (César Pelli). Ēkas būvniecība tika sākta 1993. gadā, tā tika pabeigta 1999. gada 1. aprīlī. Petronas dvīņu torņu būvniecība izmaksājusi 1,6 miljardus ASV dolāru. Ēkai ir 88 stāvi virs zemes, kā arī 5 stāvi zem zemes.