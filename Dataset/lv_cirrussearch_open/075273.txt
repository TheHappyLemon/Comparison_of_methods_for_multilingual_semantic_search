Šis raksts ir par Francijas reģionu. Par kultūrvēsturisku reģionu skatīt rakstu Bretaņa (vēsturisks reģions). Bretaņa (franču: Bretagne; bretoņu: Breizh) ir reģions Francijas ziemeļrietumos. Izvietojies Bretaņas pussalā, ko dienvidos apskalo Biskajas līcis, ziemeļos — Lamanšs un Senmalo līcis, bet rietumos — Ķeltu jūra un Iruāza jūra. Reģionā ietilpst četri no pieciem vēsturiskās Bretaņas departamentiem: Finistēra, Ila un Vilēna, Kotdarmora un Morbiāna. Atlantijas Luāras departaments ar vēsturisko Bretaņas galvaspilsētu Nanti iekļauts Luāras reģionā. Reģiona centrs ir Renna, citas lielākās pilsētas ir Bresta, Kempēra, Lorjāna, Vāna, Senbrijē un Senmalo. Iedzīvotāju lielākā daļa ir bretoņi un franči. Bretoņu valodai reģionā ir reģionālas valodas statuss.