Kapitālisms (angļu: Capitalism) ir politiska, ekonomiska un sociāla sistēma, kuras pamatā ir preču ražošana, tirgus attiecības un ražošanas līdzekļu privātīpašums. Šajā ekonomiskajā sistēmā kapitāls pieder privātpersonām, nevis valstij vai kādai kopienai, līdz ar to, atšķirībā no plānveida ekonomikas, preču un pakalpojumu ražošanu, kā arī cenu, nosaka pieprasījums un piedāvājums jeb tā sauktā "brīvā tirgus" likumi. Kapitālismā būtisks aspekts ir privātīpašuma tiesības, kur katram indivīdam ir tiesības uz peļņu no uzņēmējdarbības vai arī uz cita veida investīcijām, kas atrodas attiecīgā indivīda kapitālā. Tiek uzskatīts, ka šāda veida ekonomiskā sistēma vislabāk stimulē indivīdus attiekties un izlietot savu kapitālu pēc iespējas produktīvākā ceļā, nesot arvien lielāku peļņu un arī paralēli veicinot ekonomisko izaugsmi. Lielākajai daļai mūsdienu valstu ir kontrole pār atsevišķām sfērām, tādēļ tādu sistēmu var saukt par "jaukto ekonomiku". Ir cilvēki, kas uzskata, ka kapitālisms ir atbalstāms, bet ir arī daļa cilvēku, kas uzskata, ka kapitālisms nav valstī vēlams, jo pēc viņu domām tie, kam ir kapitāls, var nopelnīt vairāk nekā tie, kam kapitāla nav.