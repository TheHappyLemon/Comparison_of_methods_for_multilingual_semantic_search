Olga Tauska-Toda (Olga Taussky-Todd; dzimusi 1906. gada 30. augustā Olomoucā, Morāvijā, mirusi 1995. gada 7. oktobrī Pasadīnā, Kalifornijā) bija Austrijas un vēlāk ASV matemātiķe. Olga Tauska dzimusi ebreju ģimenē, viņas tēvs Jūliuss Dāvids Tauskis nodarbojās ar industriālo ķīmiju un māte Ida Pollaha bija mājsaimniece. Olga matemātisko darbību sāka ar algebrisko skaitļu teoriju, iegūstot doktores grādu Vīnes Universitātē Filipa Furtvenglera vadībā. Šajā laikā viņa apmeklēja arī Vīnes apļa tikšanās. Saskaņā ar Džankarlo Rotas aprakstīto Olgu Tausku kā jaunu matemātiķi noalgoja vācu matemātiķu grupa, lai atrastu un izlabotu daudzās matemātiskās kļūdas Dāvida Hilberta darbos, lai tos varētu iesiet un pasniegt viņam kā dzimšanas dienas dāvanu. Bija tikai viena publikācija par kontinuuma hipotēzi, kurā viņa nespēja atrast kļūdu. Vēlāk, Otrā pasaules kara laikā strādājot Apvienotās Karalistes Nacionālajā fizikas laboratorijā, viņa sāka izmantot matricas, lai analizētu vibrācijas lidmašīnās. Viņas devums matricu teorijā bija fundamentāls. 1935. gadā viņa pārcēlās uz Angliju un kļuva Kembridžas Universitātes Girtonas koledžas aspiranti. 1938. gadā viņa apprecējās ar britu matemātiķi Džonu Todu (1911—2007), kas bija viņas kolēģis Londonas Universitātē. 1945. gadā Todi emigrēja uz ASV un vēlāk strādāja Nacionālajā standartu birojā. 1957. gadā viņi pievienojās Kalifornijas Tehnoloģiju institūtam (Caltech) Pasadīnā, Kalifornijā. Olga Tauska-Toda tika uzņemta AAAS organizācijā, bija otrā Noether Lecturer balvas saņēmēja, kā arī saņēmusi Austrijas valsts apbalvojumu zinātnē un mākslā (1978). Viņa bija arī pirmās sievietes, kas Caltech saņēmusi doktora grādu matemātikā Lorēnas Fosteres zinātniskā vadītāja.