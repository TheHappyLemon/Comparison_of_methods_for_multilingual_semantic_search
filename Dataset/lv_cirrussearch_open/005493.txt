Dragon C1 jeb COTS Demo Flight 1 bija ASV uzņēmuma SpaceX bezpilota kosmosa kuģa Dragon pirmais izmēģinājumu lidojums, kas notika 2010. gada decembrī. Šis bija NASA Komerciālo orbitālo transportēšanas pakalpojumu COTS programmas, kurā piedalās SpaceX, pirmais demonstrācijas lidojums. Dragon C tika palaists 2010. gada 8. decembrī 15:43 UTC ar nesējraķeti Falcon 9 no Kanaveralas zemesraga Gaisa spēku stacijas. Kā sekundārā krava tam bija 8 nanopavadoņi SMDC-ONE, QbX-2, Perseus 003, Perseus 001, QbX-1, Perseus 002, Perseus 000, Mayflower. Aptuveni 45 minūtes pēc starta nanopavadoņi tika izlaisti no Falcon 9 otrās pakāpes nanopavadoņu palaišanas iekārtas. Pēc diviem Zemes apriņķojumiem Dragon C1 nolaižamais aparāts nolaidās Klusajā okeānā. Galvenais lidojuma uzdevums bija kosmosa kuģa orbitālo manevru veikšana un nolaižamā aparāta izmēģinājumi. Tāpat arī tika veiktas Falcon 9 uzlabojumu pārbaudes pēc tam, kad 1. lidojumā raķetes pirmā pakāpe bija neparedzēti sākusi griezties. Sakari ar kosmisko aparātu tika uzturēti ar NASA TDRS pavadoņu sistēmas starpniecību. Pēc kosmosa kuģa palaišanas zemajā orbītā Falcon 9 otrā pakāpe orbītā tika iedarbināta atkārtoti, kas ļāva tai sasniegt 11 000 km augstumu.