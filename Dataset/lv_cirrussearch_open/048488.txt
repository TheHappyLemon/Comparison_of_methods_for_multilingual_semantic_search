Austrija piedalījās 1928. gada vasaras olimpiskajās spēlēs, kas notika Nīderlandes galvaspilsētā Amsterdamā no 1928. gada 28. jūlija līdz 12. augustam. Šīs bija septītās vasaras olimpiskās spēles, kurās tā piedalījās. 1928. gada vasaras olimpiskajās spēlēs Austriju pārstāvēja 52 sportisti (47 vīrieši un 5 sievietes), kuri startēja 12 olimpiskajos sporta veidos. Tāpat kā iepriekšējās, 1924. gada Parīzes spēlēs, visvairāk sportistu no Austrijas startēja svarcelšanā — 10 sportisti. Pirmo reizi Austrija bija pārstāvēta burāšanā un ūdenspolo. Olimpiskajā komandā ietilpa arī 21 dalībnieks, kas startēja mākslas sacensībās, taču tās vairs netiek uzskatītas par oficiālu olimpisko sporta veidu līdz ar to netiek pieskaitītas. Austrija 1928. gada vasaras olimpiskajās spēlēs izcīnīja 3 olimpiskās medaļas (2 zelta un 1 bronzas medaļa). Abas zelta medaļas tika izcīnītas svarcelšanā un to izcīnīja Francs Andrišeks un Hanss Hāss. Šīs bija pirmās zelta medaļas Austrijai svarcelšanā. Savukārt pirmo bronzas medaļu Austrijai airēšanā izcīnīja airētāju divnieks — Leo Loserts un Viktors Flesls. Austrijas karognesējs spēļu atklāšanas ceremonijā bija vieglatlēts Ludvigs Veseli.