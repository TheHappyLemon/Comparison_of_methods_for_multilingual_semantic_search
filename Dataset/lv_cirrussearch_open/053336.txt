Plebānija (poļu: plebania) ir pašvaldības, draudzes vai baznīcas īpašumā esoša kristiešu garīdznieka vai vairāku garīdznieku dzīves un laicīgā darba ēka, kas iekļauj dzīvojamo namu ar tajā izvietotām mācītāja darba un reizēm arī viesu telpām, un mazāk apdzīvotās vietās parasti arī sētu ar dārzu un saimnieciskām ēkām. Plebānijas galvenajā ēkā varēja atrasties arī mācītāja vadīta draudzes skola un citas sabiedriski nozīmīgas iestādes, piemēram, apgalvo, ka Ņasvižas pilsētā tagadējā Baltkrievijā jau 18. gadsimtā bija izvietota tipogrāfija. Latvijā ar šo vārdu parasti apzīmē katoļu garīdznieku dzīvesvietas, sinonīms ir biežāk attiecībā uz luterāņiem lietotā "mācītājmāja". Daļā Eiropas valodās tās abas apzīmē ar vienu terminu, daļā tiek lietoti atsevišķi apzīmējumi. Mācītājmuiža vai pastorāts ir radnieciski termini, taču tie parasti papildus iekļauj lielākas baznīcas pārvaldītas zemes platības. Plebānija parasti atrodas pie baznīcas, un tajā mācītājs vai mācītāji veic savus laicīgos pienākumus draudzē.