Itālijas sarene (latīņu: Setaria italica) ir graudzāļu dzimtas suga, kas ir sastopama Eirāzijas subtropu un mērenās klimata joslas dienviddaļā. Piemērotā klimatā tā tiek plaši kultivēta graudu ieguvei. Vecākās liecības par sugas audzēšanu tika atrastas senajā Huanhe tecējumā Ķīnā — izmantojot radioaktīvo oglekļa datēšanu, tika aprēķināts, ka atradnes vecums ir vairāk nekā 8000 gadu pirms mūsu ēras. Latvijā suga ir sastopama ļoti reti, tā ir uzskatāma kā adventīvs (ievazāts) augs vai dārzbēglis, kuru dekoratīvo īpašību dēļ dažreiz kultivē apstādījumos.