Gedellē pils (ungāru: Gödöllői Királyi Kastély) jeb Grasalkoviču pils (ungāru: Grassalkovich-kastély) ir 18. gadsimta pils komplekss Ungārijas galvaspilsētas Budapeštas ziemeļaustrumu pievārtē, kas kalpojis kā viena no Austroungārijas galma rezidencēm. Ungārijas Elizabetes, dēvētas par Sisī, iemīļota pils. Pili divkārša U burta plānā ar milzīgu parku 18. gadsimtā uzbūvēja viens no Marijas Terēzes pietuvinātajiem valstsvīriem Antals Grasalkovičs. 1841. gadā Grasalkoviču dzimta izmira, bet 1867. gadā pili iegādājās Austroungārijas galms un līdz pat 1918. gadam imperators dažus mēnešus gadā uzturējās Gedellē pilī. Starp pasaules kariem pils bija Mikloša Horti rezidence. Pēc Otrā pasaules kara pili aizņēma Padomju armija un veco ļaužu pansionāts. Pils atjaunošana iesākās 1981. gadā.