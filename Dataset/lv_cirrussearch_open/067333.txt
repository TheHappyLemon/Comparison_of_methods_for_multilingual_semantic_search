Feita Čepngetiča Kipjegona (angļu: Faith Chepngetich Kipyegon; dzimusi 1994. gada 10. janvārī) ir Kenijas vieglatlēte, vidējo distanču skrējēja, kas specializējas 1500 metru distancē, startē arī garo distanču skriešanā. pasaules rekordiste 1500 m un jūdzes distancē (bijusi rekordiste arī 5000 m distancē). F. Kipjegona ir divkārtēja olimpiskā čempione. Viņa izcīnīja zelta medaļas 1500 metru skrējienā 2016. gada vasaras olimpiskajās spēlēs Riodežaneiro un 2020. gada spēlēs Tokijā, kur uzstādīja olimpisko rekordu (3:53,11). Šajā distancē izcīnījusi arī trīs Pasaules čempionāta zelta medaļas (2017. gadā Londonā, 2022. gadā Jūdžīnā un 2023. gadā Budapeštā) un divas sudraba godalgas (2015, 2019). 2023. gada Pasaules čempionātā uzvarēja arī 5000 metru distancē. Uzvarējusi 2014. gada Nāciju Sadraudzības spēlēs 1500 metru distancē. 2023. gada 2. jūnijā Dimanta līgas posmā Florencē laboja pasaules rekordu 1500 metros, veicot distanci 3 minūtēs un 49,11 sekundēs. Pēc nedēļas Dimanta līgas sacensībās Parīzē sasniedza pasaules rekordu arī 5000 metru distancē (14 minūtes un 5,20 sekundes). 2023. gada 21. jūlijā Dimanta līgas posmā Monako laboja pasaules rekordu trešajā distancē vienas sezonas laikā, jūdzes skrējienā veicot distanci četrās minūtēs un 7,64 sekundēs. Divas reizes atzīta par Kenijas gada sportisti (2021, 2022).