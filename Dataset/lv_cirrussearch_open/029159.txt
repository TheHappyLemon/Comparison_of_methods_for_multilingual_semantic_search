Māte Dzimtene sauc (krievu: Родина-мать зовёт!) ir Staļingradas kaujas piemiņai veltīta statuja Mamaja kurgānā, Volgogradā, Krievijā. Mamaja kurgāna memoriālā ansambļa centrs. Statuja uzcelta 1967. gadā, tās autori: skulptors Jevgeņijs Vučetičs un būvinženieris Nikolajs Ņikitins. Pati statuja ir 52 metrus augsta, bet zobens 33 metrus garš. Uzcelšanas brīdī tā bija lielākā statuja pasaulē, pašlaik otra lielākā Krievijā un Eiropā pēc Pētera I statujas Maskavā. No pakalna pakājes līdz piemineklim ir 200 pakāpienu, kas simbolizē 200 dienas ilgušo Staļingradas kauju. Statuja attēlota gan Volgogradas apgabala karogā, gan ģerbonī. Netālu no statujas apglabāts PSRS maršals Vasilijs Čuikovs un snaiperis Vasilijs Zaicevs. Jāpiebilst, ka Māte Dzimteni personificējošās statujas ir plaši pārstāvētas daudzos mākslas ansambļos un memoriālos, kas veltīti uzvarai pār Nacistisko Vāciju Otrajā pasaules karā. Mātes Dzimtenes tēls parādījās arī piemineklī Padomju Latvijas un Rīgas atbrīvotājiem no vācu fašistiskajiem iebrucējiem Rīgā.