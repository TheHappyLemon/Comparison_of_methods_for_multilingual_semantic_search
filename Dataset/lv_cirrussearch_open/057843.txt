"Melnā atraitne" ir 2021. gada ASV supervaroņu filma, kuras pamatā ir Marvel Comics tāda paša nosaukuma varone. Filmu veidojusi kinostudija Marvel Studios, bet izplata Walt Disney Studios Motion Pictures. Šī ir Marvel Cinematic Universe (MCU) 24. filma un ceturtās fāzes pirmā filma. Filmas režisore ir Keita Šortlenda, scenārija autors Ēriks Pīrsons. Galveno lomu atveido Skārleta Johansone (Nataša Romanova / Melnā atraitne), pārējās lomas atveido Florensa Pjū, Deivids Harbors, Olga Kuriļenko, Viljams Hērts, Rejs Vinstons un Reičela Vaisa. Filmas darbība norisinās tūlīt pēc filmas "Kapteinis Amerika: Pilsoņu karš" (2016) notikumiem. Filmas izstrāde sākās 2004. gada aprīlī studijā Lionsgate, kur kā režisors un scenārists tika izvēlēts Deivids Heiters. Projekts netika attīstīts līdz 2006. gada jūnijam, kad tiesības uz šo tēlu tika nodotas Marvel Studios. Johansone tika izvēlēta Melnās atraitnes lomai vairākās MCU filmās, sākot ar filmu "Dzelzs vīrs 2" (2010), un Marvel sāka apspriest ideju par atsevišķu varones filmu. Darbs pie filmas izstrādes sākās 2017. gada beigās, un 2018. gadā kā režisore tika nolīgta Keita Šortlenda. Pirms Pīrsona iesaistīšanas filmas scenārija veidošanā pie tā strādāja Žaka Šafere un Neds Bensons. Filmēšana norisinājās no 2019. gada maija līdz oktobrim Norvēģijā, Budapeštā, Marokā, Pinewood Studios Anglijā un Atlantā, kā arī Meikonā un Romā Džordžijas štatā. Filmas "Melnā atraitne" pirmizrāde notika 2021. gada 29. jūnijā dažādos pasākumos visā pasaulē, bet 9. jūlijā ASV filmu vienlaicīgi sāka demonstrēt kinoteātros un straumēšanas servisā Disney+. Filmas pirmizrāde COVID-19 pandēmijas ietekmē tika atlikta trīs reizes no sākotnēji plānotā 2020. gada maija. "Melnā atraitne" pēc izlaišanas pārspēja vairākus pandēmijas kases rekordus, un visā pasaulē tā ir nopelnījusi vairāk nekā 379 miljonus ASV dolāru. 2021. gada jūlijā, Johansone uzsāka tiesāšanos ar Disney studiju par filmas vienlaicīgu pirmizrādi kino un straumēšanas platformā, tomēr pēc diviem mēnešiem puses atrada kompromisu.