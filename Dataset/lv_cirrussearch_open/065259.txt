Vatabautisms (angļu: whataboutism arī whataboutery, "bet kā ar...") ir argumentācijas paņēmiens, kura ietvaros persona izvairās no atbildēšanas uz jautājuma, argumentu sniegšanas vai atsakās piedalīties diskusijā, tā vietā pajautājot pretjautājumu vai izsakot kādu apsūdzību. Vatabautismu mērķis bieži vien ir novērst uzmanību no konkrētā jautājuma vai problēmas, tādējādi no tās izvairoties, apšaubīt saņemtās kritikas pamatojumu, kritiķa uzticamību, integritāti un taisnīgumu, kā arī (pamatoti vai nepamatoti) diskreditēt vai minimizēt konkrētu kritisku argumentu. Bieži vatabautismi kritiku pavērš pret pašu kritizētāju, viņa uzskatiem vai rīcību, norādot uz dubultiem standartiem vai liekulību, vai vienādo abu rīcību caur līdzīgām īpašībām. Pat, ja pretjautājumi vai apsūdzības pēc satura ir pamatoti, vatabautismi tiek pielietoti ar mērķi izvairīties no atbildes, nevis nonākšanai pie patiesības. Vatabautismi ir uzskatāmi par loģikas kļūdu, un tie gan vēsturiski, gan mūsdienās tiek izmantoti propagandā un dezinformācijā, kā arī diskusijās par politiku.