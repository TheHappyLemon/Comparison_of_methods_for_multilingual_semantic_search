2020. gada Pasaules čempionāts biatlonā notika Antholcā (Anterselvā), Itālijā, laikposmā no 12. līdz 23. februārim. Čempionātā sacensības tika aizvadītas 12 disciplīnās: sprintā, iedzīšanā, individuālajā distancē, masu startā, stafetēs vīriešiem un sievietēm, kā arī 2 jauktajās stafetēs. Visās disciplīnās iegūtie punkti tika ieskaitīti 2019.—2020. gada Pasaules kausa kopvērtējumā. Antholca par pasaules čempionāta norises vietu tika apstiprināta 2016. gada 4. septembrī Starptautiskās Biatlona savienības kongresā Kišiņevā, Moldovā. Uz čempionāta rīkošanu pretendēja arī Pokļuka (Slovēnija) un Oberhofa (Vācija). Sākotnēji bija pieteikusies arī Čehijas pilsēta Nove Mesto Morāvijā, bet tā atsauca savu kandidatūru pirms balsojuma. Antholca balsojumā ieguva 30 balsis, Pokļuka — 15, bet Oberhofa — 4. Šī bija sestā reize, kad Antholca rīkoja pasaules čempionātu biatlonā, iepriekšējās reizes tas šajā vietā risinājās 1975., 1976. (tikai sprintā, kas tolaik nebija olimpisko spēļu programmā), 1983., 1995. un 2007. gadā.