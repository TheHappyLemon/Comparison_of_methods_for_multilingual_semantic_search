"Zemūdens straume" (angļu: Undertow) ir 2004. gada ASV psiholoģisks trilleris, kura režisors un viens no scenārija autoriem ir Deivids Gordons Grīns. Galvenās lomas atveido Džeimijs Bells, Dermots Malronijs, Devons Alans, Širi Eplbija un Džošs Lūkass. Filmas pirmizrāde notika 2004. gada 22. oktobrī. Pēc mātes nāves divi pusaudži Kriss un Tims kopā ar savu tēvu Džonu pārvācas uz cūku fermu Džordžijas štatā. Neilgi pēc pārvākšanās viņus apciemo Džona brālis Dīls, par kura eksistenci Kriss un Tims pat nenojauta. Laika gaitā ģimenē izceļas konflikts, kura rezultātā Dīls nogalina Džonu, bet Kriss un Tims aizbēg no mājām. Laikā, kad brāļi cenšas izvairīties no Dīla, viņi satiek dažādus interesantus cilvēkus.