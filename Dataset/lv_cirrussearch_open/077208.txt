Mihaels Šūmahers (vācu: Michael Schumacher, izrunā: [ˈmɪçaʔeːl ˈʃuːmaxɐ]; dzimis 1969. gada 3. janvārī Kerpenā, VFR) ir bijušais vācu autosportists, Formula 1 pilots. Viņš ir septiņkārtējs Formula 1 pasaules čempions, līdz ar to — titulētākais autosportists vēsturē. Pirmos divus titulus M. Šūmahers izcīnīja, pārstāvot Benetton, taču lielākos panākumus: piecus čempiontitulus pēc kārtas viņš izcīnīja, braucot ar sarkano Ferrari formulu. 2006. gadā beidzis F1 pilota karjeru, viņš tomēr atgriezās sacīkšu apritē, un no 2010. līdz 2012. gada sezonai pārstāvēja Mercedes komandu F1 čempionātā.