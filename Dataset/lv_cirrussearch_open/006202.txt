"Pirmsākums" (angļu: Inception) ir 2010. gada ASV zinātniskās fantastikas filma, kuras režisors ir Kristofers Nolans, viņš ir arī filmas scenārija autors un producents. Galvenās lomas filmā atveido Leonardo Di Kaprio, Kens Vatanabe, Džozefs Gordons-Levits, Mariona Kotijāra, Elena Peidža, Toms Hārdijs, Kilians Mērfijs, Dilīps Rao, Toms Berendžers un Maikls Keins. Ideja par filmu radās 2001. gadā, kad K. Nolans uzrakstīja 80 lappušu garu manuskriptu, ko prezentēja Warner Bros.. Filma ir stāsts par cilvēku (attēlo L. Di Kaprio), kuram ir spējas iekļūt citu cilvēku sapņos. Taču viņš nespēj ielūkoties sava bērna sapņos, tāpēc viņam tiek piedāvāta iespēja atgūt savu veco dzīvi apmaiņā pret gandrīz neiespējamu uzdevumu: kādas firmas konkurenta vadītājam iesēt prātā kādu ideju. Filmas pirmizrāde notika 2010. gada 8. jūlijā Leicester Square, Londonā, 2010. gada 16. jūlijā tika uzsākta izrādīšana ASV kinoteātros un Latvijas kinoteātros filmas izrādīšana tika uzsākta 2010. gada 30. jūlijā. Oficiālais "Pirmsākuma" sagatavošanas budžets bija 160 miljoni dolāru.