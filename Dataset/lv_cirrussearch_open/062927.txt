Pols Raizers (angļu: Paul Reiser; dzimis 1956. gada 30. martā) ir amerikāņu aktieris, komiķis un televīzijas scenārists. Pazīstams pēc Maikla Teilora lomas 1980. gadu situāciju komēdijseriālā My Two Dads, Pola Bačmena lomas NBC seriālā Mad About You, Modela lomas 1982. gada kinokomēdijā Diner, Kārtera Bērka lomas 1986. gada filmā "Svešie" (Aliens), detektīva Džefrija Frīdmena lomas filmās "Beverlihilsas policists" (1984) un "Beverlihilsas policists 2" (1987). Tomēr plašāku atpazīstamību Raizers ieguva pēc Džima Nīmana lomas 2014. gada filmā "Atsitiens" un doktora Sema Ouensa lomas Netflix zinātniskās fantastikas šausmu seriālā Stranger Things. Vēl filmējies filmās "Ērmotie ļaudis" (2009), Life After Beth (2014) un piedalījies Saturday Night Live (1995) Raizers ierindojās 77. vietā Comedy Central veidotajā 2004. gada sarakstā "100 visu laiku labākie stendapi". Raizera producentu uzņēmuma Nuance Productions nosaukums iedvesmots no filmas Diner, kurā viņa atveidotais tēls izskaidro nepatiku pret vārdu nuance (latviešu: nianse).