Eoīns Kolfers (Eoin Colfer, dzimis 1965. gada 14. maijā) ir īru rakstnieks. Dzimis nelielā Veksfordas pilsētiņā Īrijas dienvidaustrumu krastā. Viņa māte ir aktrise un pasniedz aktiermeistarību, tēvs bija sākumskolas skolotājs, vēsturnieks un mākslinieks. Viņu ģimenē bija pieci bērni, Eoīns bija otrais. Mācījies tajā pašā sākumskolā, kur pasniedza viņa tēvs, Eoīns uzskata sākumskolas skolotāja profesiju par radošu un priecīgu. Un arī pats sapņoja būt par skolotāju kā tēvs. Kolfers ir pabeidzis pedagoģisko koledžu Dublinā un, atgriežoties dzimtajā pilsētā, sāka strādāt par sākumskolas skolotāju. Brīvajā laikā viņš sacerēja pasakas pēc ķeltu folkloras motīviem — par elfiem, gobliniem un citām pasakainām būtnēm. Pirmie šīs pasakas dzirdēja viņa skolēni, kuri labprāt klausījās stāstus ārpusstundu laikā. "Artēmijs Fauls" nav pirmā Kolfera grāmata. Savu pirmo romānu „Bennijs un Omārs” viņš uzrakstīja 1995. gadā. Tas ir stāsts par divu zēnu draudzību un viņu piedzīvojumiem Ziemeļāfrikā. Šajā grāmatā Kolfers izmantoja savus iespaidus no ārzemju dzīves: no 1992. līdz 1996. gadam viņš kopā ar sievu Džekiju strādāja Saūda Arābijā, Tunisijā un Itālijā. Stāsts tika publicēts 1998. gadā un gandrīz kļuva par bestselleru. Grāmatas turpinājums „Bennijs un Mazais” tika publicēts 1999. gadā. Vēl viens Kolfera bērnu romāns „Vēlēšanu saraksts” ieguva gada Grāmatas prēmiju Īrijā. Tomēr pasaules slavu E. Kolferam atnesa romāns par jauno ļauno ģēniju Artēmiju Faulu. Panākumi bija tik iespaidīgi, ka autoram vajadzēja atstāt skolu, lai piedalītos savas grāmatas reklāmkompānijā. Kolfers dažkārt atzinās, ka nebija gatavs tādai popularitātei un gribētu atgriezties pie pasniedzēja darba. Bet visdrīzāk tuvākajos pāris gados tas nenotiks, jo ar katru dienu Artēmijam Faulam ir vairāk un vairāk cienītāju. „Esmu pārliecināts, ka bērni ir daudz gudrāki, nekā par viņiem domā pieaugušie. Tas ir viens no iemesliem, kāpēc es uzrakstīju „Artēmiju Faulu”. Man iepatikās doma, ka galvenais varonis var būt tik ļauns. Domāju, ka bērnus tas arī ieinteresēs. Bieži vien es vairākas dienas pavadīju pārdomās, lai izdomātu kārtējo ideju, kura var dažās sekundēs ienākt prātā manam varonim”, - runā Kolfers. Autors uzskata, ka viņam kā rakstniekam ļoti palīdzēja viņa īru izcelsme: „Mums no 4 gadu vecuma māca mitoloģiju, tāpēc cilvēkam veidojas īpašs domāšanas veids, kas ļauj rakstīt grāmatas par elfiem un gobliniem. Īrija ir manu grāmatu neatņemama sastāvdaļa.”