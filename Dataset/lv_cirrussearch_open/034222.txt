Škodrans Mustafi (Shkodran Mustafi, dzimis 1992. gada 17. aprīlī Bādhersfeldē, Vācijā) ir albāņu izcelsmes Vācijas futbolists, bijušais Vācijas futbola izlases spēlētājs. Spēlē centra aizsarga pozīcijā. 2014. gada Pasaules kausa ieguvējs Vācijas izlases sastāvā. Dzimis Bādhersfeldes pilsētiņā no Ziemeļmaķedonijas imigrējušu albāņu ģimenē. Futbolista gaitas sācis vietējā 1. FC Bebra un vēlāk Hamburger SV jauniešu komandās. 2009. gadā pievienojies Anglijas klubam Everton F.C., kur spēlējis galvenokārt, iznākot uz maiņu. 2012. gada janvārī pārcēlies uz Itālijas klubu Sampdoria, bet 2014. gada augustā parakstījis piecu gadu līgumu ar Spānijas klubu Valencia CF. 2016. gadā pievienojās Arsenal FC. 2021. gada 1. februārī Mustafi pievienojās Schalke 04, bet tā paša gada septembrī pievienojies Levante. Spēlējis dažāda vecuma Vācijas jauniešu un junioru izlasēs, ar U-17 izlasi izcīnot 2009. gada UEFA U-17 čempionu titulu. Pieaugušo izlasē debitējis 2014. gada maijā pārbaudes spēlē pret Polijas izlasi.