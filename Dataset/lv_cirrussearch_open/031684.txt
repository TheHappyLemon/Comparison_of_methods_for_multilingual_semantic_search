Džeimijs Ričards Vārdijs (angļu: Jamie Richard Vardy, dzimis 1987. gada 11. janvārī) ir angļu futbolists, kurš spēlē Anglijas futbola Premjerlīgas klubā Leicester City. Jauniešu vecumā trenējies Sheffield Wednesday sistēmā, taču pieaugušo karjeru sācis klubā Stockbridge Park Steels, kur nospēlējis 107 spēles, gūstot 66 vārtus. 2010. gadā Dž. Vārdijs pārcēlās uz citu zemāko līgu klubu Halifax Town, kur guva 26 vārtus debijas sezonā. Nākamajā sezonā viņš nonāca klubā Fleetwood Town, kura sastāvā sezonas laikā 31 reizi pārspēja pretinieku vārtsargus. 2012. gada maijā tiesības uz Dž. Vārdiju iegādājās Championship līgas klubs Leicester City. Transfēra maksa par spēlētāju bija viens miljons mārciņu, kas kļuva par rekordu spēlētājiem no zemākajām līgām Anglijas futbola hierarhijā (pusprofesionālā Fleetwood Town spēlēja pēc ranga piektajā Anglijas futbola līgā). 2014. gadā klubs izcīnīja tiesības spēlēt Premjerlīgā. 2015.—16. gada sezonā Dž. Vārdijs guva 24 vārtus līgas spēlēs (otrais rezultatīvākais), kā arī tika atzīts par līgas labāko spēlētāju, savukārt komanda sensacionāli kļuva par Premjerlīgas čempioni. Tāpat viņš pārspēja Rūda van Nistelroja rekordu, gūstot vārtus 11 spēlēs pēc kārtas. 2015. gada jūnijā Dž. Vārdijs debitēja Anglijas izlasē un pārstāvēja to arī 2016. gada Eiropas čempionātā. Tāpat piedalījās 2018. gada Pasaules kausa finālturnīrā.