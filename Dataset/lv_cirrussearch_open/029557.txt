CSCL Globe ir viens no pasaulē lielākajiem konteineru kravas kuģiem. Pieraksta osta — Honkonga, kuģo kopš 2014. gada beigām. Pirmajā reisā devās no Šanhajas Ķīnā uz Felikstovu Anglijā, ko sasniedza 2015. gada 7. janvārī. Aprīkots ar pasaulē lielāko dzinēju, 400 m garš, 59 m plats. Pēc kravnesības (19 100 TEU, kas ir jūras konteineru mērvienība — 20 pēdu ekvivalenta vienība) kuģis tā uzbūvēšanas brīdī apsteidza tobrīd lielāko konteineru kuģi pasaulē Mærsk piederošo Mc-Kinney Møller, taču 2015. gada janvārī par lielāko kļuva kompānijas Mediterranean Shipping Company konteineru kuģis Oscar, kas var pārvietot par 124 TEU vairāk.