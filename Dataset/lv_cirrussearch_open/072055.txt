Eldriks Tonts "Taigers" Vudss (angļu: Eldrick Tont "Tiger" Woods; dzimis 1975. gada 30. decembrī) ir profesionāls amerikāņu golferis. Viņš tiek uzskatīts par vienu no visu laiku izcilākajiem golferiem. Bijis pasaules ranga līderis. T. Vudss ar nopelnītiem 90,5 miljoniem ASV dolāru ir visvairāk nopelnījušais profesionālais sportists pasaulē. Viņš ir uzvarējis 14 augstākā līmeņa golfa turnīros, kas ir otrs labākais sasniegums starp vīriešiem (Džeks Niklauss ir uzvarējis 18 turnīros), kā arī 71 PGA sērijas sascensībās, kas ir trešais visu laiku labākais rezultāts. Viņš kļuva par profesionāli 1996. gadā. T. Vudss ir uzstādījis vairākus rekordus, tostarp visilgāko nepārtraukto atrašanos pasaules labākā golfera statusā.