Kendlamasa (angļu: Candlemas Island) ir neapdzīvota vulkāniska sala Dienvidsendviču salu arhipelāgā Atlantijas okeāna dienvidos. Administratīvi ietilpst Apvienotās Karalistes valdījumā Dienviddžordžijā un Dienvidsendviču Salās. Izvietojies arhipelāga ziemeļrietumos Kendlmasas salu grupā, Šekltona šaurums to atdala no Sondersa salas dienvidos, bet Brauna šaurums — no Visokijas salas ziemeļos. 4,2 km platais Nelsona šaurums Kendlmasu atdala no Vindikeišenas salas rietumos. Sala kalnaina, dienviddaļā atrodas ar ledu klāts kalnu masīvs ar salas augstāko virsotni Andromedas kalnu. Salas ziemeļrietumos ir aktīvs vulkāns Lucifera kalns. Starp šiem diviem vulkāniskajiem masīviem esošā lavas līdzenuma vecums tiek lēsts tikai dažos simtos gadu. Salu grupu 1775. gada 2. februārī, Sveču dienā, atklāja britu jūrasbraucēja Džeimsa Kuka ekspedīcija un nosauca to par godu šai dienai. 1930. gadā Kendlmasas salas apsekoja Discovery Investigations ekspedīcija un piešķīra Kendlmasas nosaukumu lielākajai no divām salām.