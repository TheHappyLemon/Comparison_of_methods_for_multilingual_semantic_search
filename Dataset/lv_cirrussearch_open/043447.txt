Džanluka Dzambrota (itāļu: Gianluca Zambrotta; dzimis 1977. gada 19. februārī) ir bijušais itāļu futbolists, spēlējis aizsarga pozīcijā, Itālijas futbola izlases dalībnieks. Lielāko daļu karjeras aizvadījis Itālijas klubos. Trīs reizes kļuvis par valsts čempionu Juventus un Milan sastāvā. Juventus sastāvā 2003. gadā sasniedza UEFA Čempionu līgas finālu. Itālijas izlasē aizvadījis 98 spēles, trīs reizes piedalījies FIFA Pasaules kausā (2002, 2006, 2010), trīs reizes arī Eiropas čempionātā (2000, 2004, 2008). 2006. gada Pasaules kausā tika svinēta uzvara, 2000. gada Eiropas čempionātā tika sasniegts fināls.