USA-212 jeb X-37B OTV-1 (X-37B Orbital Test Vehicle 1) bija ASV kompānijas Boeing būvēta eksperimentāla bezpilota kosmoplāna X-37B pirmā eksemplāra pirmais kosmiskais lidojums. Tas Zemes orbītā tika palaists 2010. gada 22. aprīlī un pēc vairāk kā septiņiem mēnešiem nolaidās 3. decembrī. OTV-1 tika palaists 2010. gada 22. aprīlī 23:52 UTC ar nesējraķeti Atlas V/501 no Kanaveralas zemesraga Gaisa spēku stacijas starta kompleksa SLC-41. Pēc ieiešanas orbītā tam dots nosaukums USA-212 Kosmiskais aparāts palaists ASV Gaisa spēku uzdevumā, tāpēc par tā derīgo kravu ir maz informācijas. Oficiali paziņots, ka tas paredzēts "dažādu eksperimentu veikšanai un tajā izvietoti pavadoņa sensori, apakšsistēmas, komponenti un attiecīgas tehnologijas, lai demonstrētu transportēšanu kosmosā un atpakaļ". Zināms, ka X-37B orbītā spēj darboties līdz 270 dienām. 9. augustā X-37B ar vairākiem manevriem izmainīja orbītas augstumu (pacēla vidēji par 27,5 km). Lai gan tas oficiāli netika paziņots, orbītas maiņu pirmais pamanīja amatieru debess vērotājs no Keiptaunas Gregs Robertss. 2010. gada 3. decembrī 09:16 UTC, pēc gandrīz 225 dienu misijas kosmosā, X-37B nolaidās uz zemes Vandenberga Gaisa spēku bāzē.