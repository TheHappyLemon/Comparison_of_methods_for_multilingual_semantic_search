The Gray Man ir 2022. gada ASV asa sižeta trillera filma. Filmas režisori ir Entonijs un Džo Russo, Džo Russo kopā ar Kristoferu Markusu un Stīvenu Makfīliju ir scenārija autori. Filma veidota pēc Marka Grīnija 2009. gada tāda paša nosaukuma romāna motīviem. Lomas filmā atveido Raiens Goslings, Kriss Evanss, Ana de Armasa, Džesika Henvika, Rege-Žans Peidžs, Vāgners Moura, Džūlija Batersa, Dhanušs, Elfri Vudārda un Billijs Bobs Torntons. Filmu veidoja brāļu Russo producentu kompānija AGBO, un tā paredzēta kā sākums filmu sērijai, kas veidota pēc Grīnija The Gray Man romānu sērijas. Par Grīnija romāna adaptāciju sākotnēji paziņoja 2011. gadā, ar Džeimsu Greju režisora krēslā un Bredu Pitu, vēlāk Šarlīzi Teronu galvenajās lomās, tomēr no sākotnējās ieceres nekas netika īstenots. Filmas ražošanas attīstība iestrēga līdz 2020. gada jūlijam, kad par režisoriem nolīga brāļus Russo, kā arī Goslingu un Evansu apstiprināja galvenajām lomām. Filmēšana sākās 2021. gada martā Losandželosā un noslēdzās tā paša gada jūlijā Prāgā. Ar 200 miljonu ASV dolāru lielu ražošanas budžetu šī ir dārgākā Netflix veidotā filma. Filmas The Gray Man pirmizrāde notika 2022. gada 15. jūlijā un to demonstrēja ierobežotā seansu daudzumā, bet no 22. jūlijā filma pieejama straumēšanas servisā Netflix. Tā saņēma dažādas kritiķu atsauksmes, kas slavē aktieru atlasi, savukārt kritizēja klišejisko scenāriju.