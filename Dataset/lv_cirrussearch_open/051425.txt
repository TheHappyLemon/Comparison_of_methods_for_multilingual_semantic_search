Roberts Streindžs Maknamara (angļu: Robert Strange McNamara, 1916—2009) bija amerikāņu biznesmenis, bijušais kareivis, gaisa spēku pulkvežleitnants un politiķis, astotais Amerikas Savienoto Valstu aizsardzības sekretārs no 1961. līdz 1968. gadam un viens no galvenajiem Vjetnamas kara arhitektiem un komandieriem. Viņa vadībā sākās liela mēroga Amerikas Savienoto Valstu militārā iesaiste karā un karavīru mobilizācija. Viņa lomas dēļ prese sāka Vjetnamas karu saukt par "Maknamaras karu". Tāpat Roberts Maknamara tiek pieminēts kā viens no Kubas raķešu krīzes komandieriem, kad viņam izdevās panākt Kubas raķešu krīzes beigšanu un kodolieroču demontēšanu. Viņš bieži tiek slavēts par darbību Kubas raķešu krīzes laikā, taču kritizēts par agresīvo politiku un militāro stratēģiju, kuru pielietoja Vjetnamas kara laikā un kuras dēļ tika nogalināts arī liels skaits Vjetnamas civiliedzīvotāju.