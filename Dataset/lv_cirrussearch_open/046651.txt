Divpadsmitais Doktors ir Doktora, BBC zinātniskās fantastikas televīzijas seriāla Doctor Who personāža un galvenā varoņa trīspadsmitā inkarnācija, kuru atveido aktieris Pīters Kapaldi. Doktors ir vairākus simtus gadu vecs Laika pavēlnieks no planētas Galifrejas, kurš ceļo laikā un telpā savā TARDIS, bieži kopā ar pavadoņiem. Dzīves beigās Doktors var reģenerēties, to darot, mainās viņa izskats un personība, un seriālā viņa lomu uzsāk atveidot jauns aktieris. Kapaldi atveidotais Doktors ir izveicīgs, apķērīgs, apcerīgs un pragmatisks, slēpj savas emocijas, pieņemot stingrus un dažkārt pat nežēlīgus lēmumus. Kapaldi seriālā pirmoreiz uz īsu parādījās seriāla piecdesmitās gadadienas speciālizlaidumā The Day of the Doctor 2013. gadā. Divpadsmitā Doktora galvenie pavadoņi ir Klāra Osvalda (Clara Oswald), ar kuru kopā viņš ceļo seriāla astotajā un devītajā sezonā, Billa Potsa (Bill Potts) un Nardols (Nardole), kas komandai pievienojās desmitajā sezonā. 2017. gada 30. janvārī Kapaldi paziņoja, ka aiziet no seriāla. Viņam sekoja Džodija Vitakere kā Trīspadsmitā Doktore, pirmoreiz parādoties 2017. gada Ziemassvētku speciālizlaidumā Twice Upon a Time.