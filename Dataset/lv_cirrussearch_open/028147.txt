Batkenas apgabals (kirgīzu: Баткен облусу) ir viena no Kirgizstānas pirmās pakāpes administratīvajām vienībām. Izvietojusies valsts dienvidrietumos kalnainā apvidū. Austrumos robežojas ar Ošas apgabalu, dienvidos un rietumos — ar Tadžikistānas republikas pakļautības rajoniem un Sugdas vilojatu, ziemeļos — ar Uzbekistānas Fergānas vilajetu. Apgabala teritorija iekļauj četrus Uzbekistānas un divus Tadžikistānas anklāvus. Apgabala centrs ir Batkenas pilsēta. Administratīvi iedalās trijās apgabala pakļautības pilsētās un trijos rajonos. Iedzīvotāju lielākā daļa ir kirgīzi (76,5%; 2009) un uzbeki (14,7%), kā arī tadžiki (6,9%), krievi (0,8%) u.c. Apgabals izveidots 1999. gadā, nodalot to no Ošas apgabala. Ģeogrāfiski lielu daļu apgabala teritorijas aizņem kalni. Apgabala dienvidu robeža stiepjas pa Turkestānas grēdas un Alaja grēdas kori, vidusdaļu aizņem šo grēdu atzari un priekškalnes, bet ziemeļu daļā ir Fergānas ielejas dienvidu mala, kas arī ir visblīvāk apdzīvota.