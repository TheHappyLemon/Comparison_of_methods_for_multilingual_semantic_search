"Sarkanā upe" (angļu: Red River) ir 1948. gada ASV vesterna filma, kuras režisors un producents ir Hauards Hokss. Filmā galvenās lomas atveido Džons Veins, Montgomerijs Klifts un Volters Brenans. Filma stāsta par spriedzi, kas izveidojas starp tirānisko lopkopi Tomasu Dansonu (Veins) un viņa adoptēto dēlu Metu Gartu (Klifts), kad viņi pārved liellopus no Teksasas un Misūri. Filmas "Sarkanā upe" pirmizrāde notika 1948. gada 26. augustā un to izplatīja United Artists. Filma guva finansiālus panākumus un saņēma pozitīvas kritiķu atsauksmes, kā arī tika nominēta Amerikas Kinoakadēmijas balvām kategorijās "Labākais literatūras oriģinālavots" un "Labākā montāža". 1990. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Mūsdienās "Sarkanā upe" tiek uzskatīta par vienu no visu laiku labākajām vesterna filmām. Amerikas Kinoinstitūts filmu "Sarkanā upe" iekļāva savā AFI 10 Top 10 sarakstā kā piekto labāko vesternu. Tīmekļa vietnē Rotten Tomatoes filmai ir 100% vērtējums.