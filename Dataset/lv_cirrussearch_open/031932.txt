"Pretīgais 8nieks" (angļu: The Hateful Eight) ir 2015. gada amerikāņu vesterns, kura režisors ir Kventins Tarantīno. Filma ir par astoņiem svešiniekiem, kas iebraucamajā sētā paslēpušies no sniega vētras, darbība notiek pēc Amerikas pilsoņu kara. Tajā galvenās lomas attēlo Semjuels Džeksons, Kurts Rasels, Dženifere Džeisone Lī, Voltons Godžinss, Demjans Biširs, Tims Rots, Maikls Madsens un Brūss Dīrns. Filmas pirmizrāde notika 2015. gada 25. decembrī. Tā uzņemta Ultra Panavision 70 mm formātā. Mūziku filmai komponējis Ennio Morrikone (pazīstams arī ar komponēto mūziku Leones spageti vesterniem). Filma tika izvirzīta Amerikas Kinoakadēmijas balvai trijās nominācijās — labākā aktrise otrā plāna lomā (Dženifere Džeisone Lī), labākais operatora darbs (Roberts Ričardsons) un labākā oriģinālmūzika (Ennio Morrikone). Balvu saņēma Ennio Morrikone par labāko oriģinālmūziku.