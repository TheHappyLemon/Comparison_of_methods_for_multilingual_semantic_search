Bredlijs Čārlzs Kūpers (angļu: Bradley Cooper; dzimis 1975. gada 5. janvārī) ir amerikāņu aktieris, režisors un producents. Izglītību ieguvis Džordžtaunas Universitātē, kuru pabeidza 1997. gadā ar bakalaura grādu angļu valodā. 2000. gadā Kūpers ieguva maģistra grādu aktiermākslā, studējot Aktieru drāmas studijā universitātē The New School. Aktiera karjeru uzsāka 1999. gadā ar lomu TV seriāla "Sekss un lielpilsēta" vienā sērijā. Viņa pirmā kinoloma bija filmā "Karstā amerikāņu vasara" 2001. gadā. Kļuva pazīstams ar lomām filmās "A komanda", "Blakusparādības", "Paģiras", "Paģiras 2" un "Paģiras 3". 2011. gadā žurnāls People viņu nosauca par "seksīgāko dzīvo cilvēku". Kūpers 2018. gadā ar filmu "Zvaigzne ir dzimusi" (2018) debitēja arī kā režisors un scenārija autors. 2023. gadā režisēja filmu "Maestro", kas stāsta par komponista Leonarda Bernstaina dzīvi. Kūpers guvis atzinību ar lomām filmās "Optimista stāsts" (2012), "Amerikāņu afēra" (2013), "Amerikāņu snaiperis" (2014) un "Zvaigzne ir dzimusi" (2018). Septiņas reizes nominēts Amerikas Kinoakadēmijas balvai – par lomām katrā no šīm filmām, kā arī kā viens no producentiem ("Amerikāņu snaiperis" un "Zvaigzne ir dzimusi"), un kā viens no scenārija autoriem par labāko adaptēto scenāriju ("Zvaigzne ir dzimusi"). Par oriģinālmūziku filmai "Zvaigzne ir dzimusi" Kūpers saņēmis BAFTA kino balvu (kopā ar Lady Gaga un Lukasu Nelsonu). Par dziesmas Shallow izpildījumu šajā filmā kopā ar Lady Gaga saņēmis Grammy balvu – kategorijā "Labākais popa dueta vai grupas izpildījums".