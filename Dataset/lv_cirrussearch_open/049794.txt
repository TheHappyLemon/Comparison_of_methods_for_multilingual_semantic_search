Korporatīvā komunikācija sevī iekļauj visas komunikāciju darbības (iekšējās un ārējās), ko veic organizācijas un uzņēmumi savu stratēģisko komunikāciju mērķu sasniegšanai. Korporatīvā komunikācija notiek ar tādām grupām kā darbinieki, akcionāri, investori, klienti, pircēji, valsts iestādes u.c., kuras var veikt gan ar iekšējiem resursiem, gan ārējo aģentūru palīdzību. Tā var iekļaut mediju attiecības, investoru attiecības, sabiedriskās attiecības, iekšējo komunikāciju, sponsorēšanu, korporatīvās atbildības programmas, krīžu komunikāciju, lobēšanu u.c. Korporatīvā komunikācija cieši saistīta ar uzņēmuma korporatīvās reputācijas veidošanu un sargāšanu. To var definēt kā: “organizācijas menedžmenta funkciju, kas aptver efektīvu visu iekšējo un ārējo komunikāciju koordināciju, ar kopīgo virsmērķi izveidot un uzturēt pozitīvu reputāciju ietekmes grupās, no kurām tā ir atkarīga.” Korporatīvās komunikācijas stratēģijas veidošana balstās uzņēmuma korporatīvajā identitātē, kas dod pamatu saskaņotam uzņēmuma tēlam un komunikācijai. Iekšējo komunikāciju ietvaros korporatīvās komunikācijas nodaļa nodrošina informācijas apriti uzņēmuma iekšienē. Korporatīvo komunikāciju nodaļa arī vada uz ārieni vērstās komunikāciju un sabiedrisko attiecību aktivitātes.