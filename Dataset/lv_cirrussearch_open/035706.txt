Radžs Kapurs (angļu: Ranbir Raj Kapoor; dzimis 1924. gada 14. decembrī, miris 1988. gada 2. jūnijā) bija hindu kinoaktieris, producents un režisors. Ievērojamās Kapuru ģimenes pārstāvis. Tiek uzskatīts par vienu no ietekmīgākajiem un izcilākajiem aktieriem un filmu veidotājiem Indijas kino vēsturē. Saukts par Indijas kino Klārku Geiblu. Filmējies tādās filmās kā "Četri ceļi", "Kungs 420", "Labs cilvēks", "Zeme, pa kuru tek Ganga", "Sangama", "Mans vārds ir Klauns". 11 reizes saņēmis Filmfare balvu, 3 reizes — Nacionālo kino balvu. Radža Kapura vārdā nosaukta Filmfare balva par mūža ieguldījumu. Divas reizes nominēts Kannu kinofestivāla galvenajai balvai Zelta palmas zaram. Žurnāls Time Kapura attēloto Radža lomu filmā "Klaidonis" (Āvārā, 1951) iekļāvusi savā visu laiku izcilāko tēlojumu sarakstā.