Saistītie dati (angļu: linked data) ir strukturēti, savstarpēji savienoti dati, ko izmanto semantisko vaicājumu veikšanai. Saistīto datu jēdziens balstās uz standarta tīmekļa tehnoloģijām, galvenokārt HTTP, RDF un URI. Taču, pretēji standarta tīmekļa lapām, kas ir piemērotas satura lasīšanai cilvēkiem, saistītie dati ir veidoti tā, lai tie būtu pieejami arī automatizētā mašīnlasīšanas veidā. Saistītie dati ir arī semantiskā tīmekļa arhitektūras pamatā.