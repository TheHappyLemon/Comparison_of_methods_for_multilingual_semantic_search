Dāma Edīte Mārgareta Emīlija Eškrofta (angļu: Edith Margaret Emily Ashcroft; dzimusi 1907. gada 22. decembrī, mirusi 1991. gada 14. jūnijā), pazīstama kā Pegija Eškrofta (Peggy Ashcroft), bija angļu aktrise, kuras karjera ilga vairāk nekā 60 gadus. Eškrofta bija viena no pazīstamākajām britu teātra aktrisēm, savu slavu iegūstot 1930. gados. Daudzkārt atveidojusi lomas gan Šekspīra lugās, gan arī Bertolta Brehta, Semjuela Beketa un Harolda Pintera lugās. Par darbu teātri saņēmusi vairākus apbalvojumus. Atveidojusi lomas vairākās filmās. Viena no Eškroftas pirmajām kino lomām bija Alfreda Hičkoka filmā "39 soļi "(1935). Par lomu Deivida Līna episkajā vēsturiskajā drāmā A Passage to India (1984) saņēmusi Amerikas Kinoakadēmijas balvu kategorijā "Labākā aktrise otrā plāna lomā", kā arī BAFTA kino balvu un Zelta globusa balvu. Atveidojusi lomas arī filmās The Nun's Story (1959), Three into Two Won't Go (1969), Sunday Bloody Sunday (1971), Der Fußgänger (1973), When the Wind Blows (1986) un Madame Sousatzka (1988). Saņēmusi arī divas BAFTA televīzijas balvas.