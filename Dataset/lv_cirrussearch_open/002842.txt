Dikembe Mutombo Polondo Mukamba Žans Žaks Vamutombo (franču: Dikembe Mutombo Mpolondo Mukamba Jean-Jacques Wamutombo; dzimis 1966. gada 25. jūnijā Kinšasā, Kongo Demokrātiskajā Republikā) ir bijušais baluba tautības Kongo basketbolists, kurš spēlēja centra pozīcijā un visu savu profesionāļa karjeru aizvadīja ASV, Nacionālajā basketbola asociācijā. Karjeras 18 sezonu laikā spēlējis vairākos NBA klubos: Denveras "Nuggets", Atlantas "Hawks", Filadelfijas "76ers", Ņūdžersijas "Nets", Ņujorkas "Knicks", bet karjeru pabeidza Hjūstonas "Rockets" sastāvā. Savā pēdējā NBA sezonā (spēlēja kā otrais centrs, mainot Jao Minu) 42 gadu vecumā viņš bija vecākais spēlētājs līgā. Ārpus basketbola D. Mutombo ir ievērojams ar savu sabiedrisko darbību, veidojot labdarības fondu un atbalstot savu dzimteni Kongo. Dzimis 1966. gadā Leopoldvilā (tagadējā Kinšasa) 12 bērnu ģimenē. Pārvalda angļu, franču, spāņu, portugāļu, kā arī vairāku Āfrikas tautu valodas. 1987. gadā, 21 gada vecumā D. Mutombo pārcēlās uz ASV, lai studētu un spēlētu Džordžtaunas Universitātes komandā. Ar augumu 2,18 m D. Mutombo uzreiz parādīja sevi kā izcilu spēlētāju groza tuvumā un metienu bloķētāju. 1991. gada NBA draftā D. Mutombo izraudzījās Denveras "Nuggets" pirmajā kārtā ar kopējo 4. numuru. Debijas sezonā iekļuva labāko debitantu simboliskajā pieciniekā. Karjeras laikā saņēmis virkni balvu, tostarp 4 reizes bijis sezonas labākais spēlētājs aizsardzībā. Astoņkārtējs Visu zvaigžņu spēles dalībnieks. Tiek uzskatīts par vienu nu vislabākajiem metienu bloķētājiem un aizsardzības spēlētājiem NBA vēsturē. Pēc kopējā nobloķēto metienu skaita atpaliek tikai no Hakīma Oladžuvona 2009. gada sezonas noslēgumā D. Mutombo paziņoja par spēlētāja karjeras beigām. 2015. gada septembrī viņš tika uzņemts Basketbola slavas zālē. "Nuggets" un "Hawks" komandas ir iemūžinājušas D. Mutombo 55. numuru.