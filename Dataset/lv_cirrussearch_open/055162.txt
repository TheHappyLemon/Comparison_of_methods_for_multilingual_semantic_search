Žils Luijs Rolāns (franču: Jules Louis Rolland; dzimis 1877. gada 24. martā, miršanas datums nav zināms) bija franču sporta vingrotājs, startējis 1900. gada un 1908. gada vasaras olimpiskajās spēlēs. 1900. gada vasaras olimpiskajās spēlēs Parīzē Rolāns startēja vingrošanas individuālajā daudzcīņā. Šajā disciplīnā viņš 16 vingrinājumu kopsummā ieguva 290 punktus, izcīnot dalīto 4. vietu kopā ar savu tautieti Pjēru Pesē. Viņi piekāpās medaļniekiem Gistavam Sandrā (zelta medaļa), Noēlam Bā (sudraba medaļa) un Lisjēnam Demanē (bronzas medaļa). Pēc 8 gadiem viņš startēja 1908. gada vasaras olimpiskajās spēlēs Londonā, kur viņš startēja vingrošanas individuālajā daudzcīņā. Šoreiz viņš ieguva 249.5 punktus, izcīnot 10. vietu.