Vahdnajēgidls (islandiešu: Vatnajökull — ‘Ezeru ledājs’) ir lielākais Islandes ledājs un ārpus polārajiem apgabaliem arī lielākais Eiropas ledājs. Izvietojies valsts dienvidaustrumos un aizņem ap 8% tās teritorijas. Ledāja biezums ir 400—900 metru un pēc tilpuma (ap 3300 km³) tas ir lielākais Eiropā. Zem ledāja izvietojušies vairāki aktīvi vulkāni, kuru aktivitāšu rezultātā notiek intensīva ledus kušana un veidojas plūdi. Zināmākie no vulkāniem ir Baurdarbunga (pēdējais izvirdums 2014. gadā), Grimsvehtns un Ēraifajēkidls, kura kalderas malas virsotne Kvannadālshnjūgirs ir augstākā Islandē. Ledājs pēc uzbūves ir platoveida ledus kupols, no kura noplūst ap 30 šļūdoņu. Liela daļa ledāja teritorijas ietilpst 2008. gadā dibinātajā Vahdnajēgidla nacionālajā parkā.