Zimbabves futbola izlase ir nacionālā futbola komanda, kas pārstāv Zimbabvi starptautiskās sacensībās. To pārvalda Zimbabves Futbola asociācija (ZIFA). Zimbabves izlase ne reizi nav kvalificējusies FIFA Pasaules kausa finālturnīram. Āfrikas Nāciju kausa finālturnīros piedalījusies trīsreiz (2004., 2006. un 2017. gadā), visas reizes neizkļūstot no grupas. Zimbabves izlases vēsturei pieskaita arī laiku līdz 1964. gadam, kad tā startēja kā Dienvidrodēzijas futbola izlase, un laiku no 1965. līdz 1980. gadam, kad pastāvēja Rodēzijas futbola izlase.