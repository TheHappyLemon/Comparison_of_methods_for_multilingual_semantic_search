1959.—1960. gada Eiropas kausa sezona bija Eiropas spēcīgākā futbola klubu turnīra 5. sezona. Sezona ilga no 1959. gada 26. augusta līdz 1960. gada 18. maijam. Finālspēle norisinājās Hampden Park stadionā Glāzgovā. Par Eiropas kausa uzvarētājiem piekto reizi pēc kārtas kļuva Spānijas klubs Real Madrid, kas finālā uzvarēja Rietumvācijas klubu Eintracht Frankfurt ar rezultātu 7–3. Tā joprojām ir Eiropas kausa un Čempionu līgas fināla rezultatīvākā spēle. Šī bija pirmā reize, kad turnīrā piedalījās komanda no Grieķijas. Par turnīra rezultatīvāko spēlētāju kļuva Ferencs Puškāšs no Real Madrid.