76. ikgadējais Kannu kinofestivāls ir kinofestivāls, kas norisinājās 2023. gadā no 16. līdz 27. maijam Kannās, Francijā. Žūrijas prezidents bija zviedru filmu veidotājs Rūbens Ēstlunds. Festivāla galveno balvu, Zelta palmas zaru, ieguva Francijas filma "Kritiena anatomija", Žistīne Trjē kļuva par trešo sievieti režisori, kas saņēma balvu, pēc Džeinas Kempiones 1993. gadā un Žilijas Dikurno 2021. gadā. Grand Prix balvu saņēma Džonatana Gleizera filma "Interešu zona". Uz festivāla galvenā plakāta attēlota aktrise Katrina Deneva no filmas La Chamade (1968) uzņemšanas procesa. Šāds plakāts izvēlēts kā cieņas apliecinājums Denevai par viņas ieguldījumu kino. Kinofestivāla laikā pasniedza divus Goda zelta palmas zarus: pirmo kinofestivāla atklāšanas ceremonijas laikā saņēma Maikls Daglass; un otru pasniedza Harisonam Fordam pirms filmas "Indiana Džonss un Likteņa rats" pasaules pirmizrādes. Kinofestivālu atklāja ar Maivenas režisēto filmu "Žanna Dibarī. Karaļa favorīte" un noslēdza ar Pixar animācijas filmu "Elementāri" (režisors Pīters Sons).