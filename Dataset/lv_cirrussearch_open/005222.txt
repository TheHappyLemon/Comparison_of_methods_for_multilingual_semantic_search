Nacionālās basketbola asociācijas 2007.—2008. gada sezona bija 62. NBA sezona. Regulārā sezona ilga no 2007. gada 30. oktobra līdz 2008. gada 16. aprīlim. Šajā sezonā piedalījās 30 komandas (29 no ASV un 1 no Kanādas). Regulārajā sezonā tika izspēlētas 1230 spēles (katra komanda aizvadīja 82 spēles). Par NBA čempioniem kļuva Bostonas "Celtics" spēlētāji, kas sešu spēļu finālsērijā pieveica Losandželosas "Lakers" ar 4—2. Par regulārās sezonas vērtīgāko spēlētāju tika atzīts "Lakers" kapteinis Kobe Braiants, finālsērijas vērtīgāko — Pols Pīrss no "Celtics". 2007. gada NBA drafts notika 2007. gada 28. jūnijā, tajā Portlendas "Trail Blazers" ar pirmo numuru izvēlējās Gregu Odenu, taču šajā sezonā drafta pirmais numurs traumas dēļ nespēlēja. Ņūorleānas "Hornets" organizēja 57. NBA Visu zvaigžņu spēli New Orleans Arena arēnā Ņūorleānā, Luiziānas štatā 2008. gada 17. februārī. Tajā Austrumu komanda uzvarēja Rietumus ar 134—128. Šajā sezonā bija vērojama ilga cīņa par iekļūšanu izslēgšanas spēlēs Rietumu konferencē. Līdz pat 4. aprīlim (12 dienas līdz regulārās sezonas beigām) neviena no komandām nebija kvalificējusies tām. Latvieša Andra Biedriņa pārstāvētā Goldensteitas "Warriors" kļuva par komandu ar visaugstāko uzvarēto spēļu procentu NBA vēsturē, kas nekvalificējas izslēgšanas spēlēm (kopš tika ieviests izslēgšanas spēļu turnīros spēlē 8 komandas no katras konferences).