Lakšmi Mitāls (Lakshmi Narayan Mittal; dzimis 1950. gada 15. jūnijā Sadulpurā, Indijā) ir indiešu tērauda magnāts. Viņš ir pasaulē lielākās tērauda ražotājkompānijas ArcelorMittal priekšsēdētājs un vadītājs. Tāpat viņš ir Goldman Sachs direktors, Karrick Limited īpašnieks un viens no Anglijas futbola Premjerlīgas kluba Queens Park Rangers F.C. īpašniekiem. L. Mitāls ir bagātākais cilvēks Apvienotajā Karalistē, otrs bagātākais Eiropā un pašlaik (2011. gada marts) sestais bagātākais cilvēks Pasaulē. Viņas kopējie ienākumi sastāda 31,1 miljardu ASV dolāru. Viņš ierindojās 44. vietā ietekmīgā žurnāla Forbes veidotajā Pasaules ietekmīgāko cilvēku sarakstā (sarakstā tika iekļautas 68 personas). Katra piektā mašīna Pasaulē ir veidota no tērauda, kas izgatavots L. Mitālam piederošā rūpnīcā. Viņa meitas Vanišas Mitālas kāzas ir visu laiku dārgākās kāzas, kurām fiksētas izmaksas. 2006. gadā laikraksts Financial Times viņu atzina par gada personu. L. Mitāls ir absolvējis St. Xavier's koledžu Kalkutā.