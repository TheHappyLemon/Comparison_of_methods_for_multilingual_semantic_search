Vratislavs II (čehu: Vratislav II.; dzimis ap 1033. gadu, miris 1092. gada 14. janvārī) bija Bohēmijas kņazs no 1061. gada un pirmais Bohēmijas karalis no 1085. gada. Pēc tēva Bržetislava I nāves 1055. gadā Vratislavs kļuva par Olomoucas kņazu. Sanaidojies ar brāli Spitihņevu I, bija spiests emigrēt uz Ungāriju. Ar ungāru palīdzību atguvis Olomoucu, salaba ar brāli un valdīja pēc brāļa nāves. Valdīšanas laikā darbojās kā viens no uzticamākajiem imperatora Heinriha IV sabiedrotajiem, investitūras strīdā saglabājot zināmu neitralitāti. 1085. gadā Heinrihs IV uz mūžu piešķīra Vratislavam II nemantojamu karaļa titulu.