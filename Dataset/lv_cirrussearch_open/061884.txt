Antonio Kabrīni (itāļu: Antonio Cabrini, dzimis 1957. gada 8. oktobrī) ir Itālijas futbola treneris un bijušais futbolists, spēlēja aizsarga pozīcijā, bijis Itālijas futbola izlases dalībnieks. Savu spēlētāja karjeras lielāko daļu aizvadījis Juventus komandā. Sešas reizes uzvarējis Itālijas A sērijā, ieguvis divus Itālijas kausus, 1984–85. gada sezonā uzvarējis Eiropas kausa izcīņā, kā arī pa vienai reizei ieguvis UEFA Kausu ieguvēju kausu, UEFA kausu, UEFA Superkausu un Starpkontinentālo kausu. Kabrīni tiek uzskatīts par vienu no Itālijas futbola visu laiku labākajiem aizsargiem. Kabrīni kopā ar vārtsargu Dino Dzofu un aizsargiem Klaudio Džentīli un Gaetāno Šireu Juventus komandā un Itālijas izlase izveidoja aizsardzības līniju, kas tiek uzskatīta par vienu no labākajām vēsturē. Itālijas futbola izlases sastāvā spēlējis no 1978. līdz 1987. gadam, kopumā aizvadot 73 mačus un gūstot 9 vārtus. Ar izlasi uzvarējis 1982. gada FIFA Pasaules kausā. Kabrīnī 1978. gada FIFA Pasaules kausā tika atzīts par turnīra labāko jauno spēlētāju. Piedalījies arī 1986. gada FIFA Pasaules kausā un 1980. gada Eiropas čempionātā.