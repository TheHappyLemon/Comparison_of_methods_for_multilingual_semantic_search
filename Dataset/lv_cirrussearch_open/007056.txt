Karloss Alberto Tevess (spāņu: Carlos Alberto Tévez; dzimis Karloss Alberto Martiness (Carlos Alberto Martínez) 1984. gada 5. februārī Buenosairesas provincē, Argentīnā) ir argentīniešu futbola treneris un bijušais futbolists, spēlēja uzbrucēja pozīcijā. Bijis Argentīnas futbola izlases dalībnieks. Kopš 2023. gada Tevess ir Argentīnas pirmās divīzijas kluba Independiente galvenais treneris. Pirms tam viņš ir spēlējis Boca Juniors, Corinthians, West Ham United, Manchester United, Manchester City, Juventus klubu sastāvos. Uz Manchester City viņš tika aizmainīts 2009.—2010. gada sezonas vasaras transfēra laikā, K. Tevess kļuva par pirmo futbolistu pēc Terija Kūka 1999. gadā, kurš pārgājis no viena no šiem klubiem uz otru. Boca Juniors sastāvā ir uzvarējis Argentīnas nacionālajā čempionātā (2003. gadā), Corinthians sastāvā kļuvis par Brazīlijas čempionu (2005. gadā), Manchester United sastāvā divreiz triumfējis Premjerlīgā (2007–08, 2008–09). Argentīnas izlases sastāvā viņš ir aizvadījis 64 spēles, kurās guvis 13 vārtus. Piedalījies 2004. gada Olimpisko spēļu futbola turnīrā, kur izcīnīja zelta medaļu, kā arī 2006. un 2010. gada FIFA Pasaules kausu finālturnīros.