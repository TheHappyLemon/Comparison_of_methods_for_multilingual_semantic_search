Can't Shake Loose ir singls no bijušās ABBA dalībnieces Angnētas Feltskūgas solo albuma Wrap Your Arms Around Me. Eiropā šis bija trešais singls no šī albuma, bet ASV tas bija pirmais. Dziesmu sarakstīja Rass Ballards, kas arī sarakstīja Angnētas grupas biedrenes Frīdas albuma Something's Going On tituldziesmu I Know There's Something Going On. Dziesma tika ierakstīta starp 1983. gada 17. janvāri un marta beigām. Viena no dziesmas ierakstu sesijām tika arī nofilmēta un iekļauta Making of Wrap Your Arms Around Me dokumentālajā raidījumā par albuma veidošanu. Ierakstu sesijas videomateriālā ir redzams, kā Angnēta atkārtoti ieraksta pāreju pirms dziesmas pirmspēdējā piedziedājuma. 1983. gada novembrī Can't Shake Loose sasniedza 29. vietu ASV Billboard Hot 100 singlu topā, lai gan kā singls tika izdota dziesmas rediģētā versija. Feltskūga dziesmu izpildīja vairākos Eiropas televīzijas šovos, kā arī 1983. gada augustā ceļoja uz Ameriku, lai piedalītos trīs televīzijas pārraidēs. Dziesma sasniedza 26. vietu Kanādā, bet Lielbritānijā un Austrālijā dziesmas panākumi nebija tik ievērojami — tika sasniegta 63. un 76. vieta.