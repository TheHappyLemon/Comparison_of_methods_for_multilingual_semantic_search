Totalitārisms ir politiskā sistēma, kurā valsti pārvalda bez sabiedrības līdzdalības, lēmumi totalitārismā tiek pieņemti bez saskaņošanas ar sabiedrības vairākumu; nozīmīgākās sociālās, ekonomiskās un politiskās darbības totalitārā režīmā kontrolē valsts. Tas ir diktatūras veids, kurā vara ierobežo cilvēku visās jomās. Diktatūras apstākļos vara pieder nelielam cilvēku lokam vai pat vienam cilvēkam. Raksturīgas pazīmes: valsts vara tiek koncentrēta šauras grupas — kliķes rokās, opozīcijas apspiešana, vispārējs terors kā valsts pārvaldes līdzeklis, visu dzīves jomu pakļaušana valsts un dominējošās ideoloģijas interesēm, ilgstoši mobilizēta sabiedrība, izmantojot vadonības kultu, masu kustības, propagandu u.c. līdzekļus, agresīva, uz ekspansiju vērsta ārpolitika; pilnīga kontrole pār sabiedrisko dzīvi.