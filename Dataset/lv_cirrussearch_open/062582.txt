0.5 līdz 1 tonna bija viena no astoņām olimpiskajām disciplīnām, kas tika aizvadīta burāšanas sacensībās 1900. gada vasaras olimpisko spēļu laikā Parīzē. Sacensības tika aizvadītas Sēnas upē Mēlanenivelīnas komūnā, tās notika 1900. gada 24. maijā (1. brauciens) un 25. maijā (2. brauciens). Šajās sacensībās startēja vismaz 35 burātāji (20 buru laivas) no trīs valstīm. Sacensībās tika rīkoti divi braucieni un katra brauciena trīs labākās ekipāžas tika apbalvotas ar olimpiskajām medaļām. Pirmajā braucienā, 24. maijā, zelta medaļu ieguva Lielbritānijas burātāji Lorns Karijs, Džons Gretons un Eldžernons Modslijs. Sudraba medaļu ieguva Francijas burātāji Žils Valtons, Fēlikss Markots, Viljams Martēns, Žaks Bodrjē un Žans Le Brē. Savukārt bronzas medaļu ieguva Francijas burātāji Marsels Merāns un Emīls Mišelē. Otrajā braucienā, 25. maijā, visas olimpiskās medaļas izcīnīja Francijas burātāji. Zelta medaļu ieguva Luijs Ogists-Dormijs. Sudraba medaļu ieguva Marsels Merāns un Emīls Mišelē. Bet bronzas medaļu ieguva Žils Valtons, Fēlikss Markots, Viljams Martēns, Žaks Bodrjē un Žans Le Brē.