"Mulenrūža" (Moulin Rouge!) ir 2001. gada Austrālijas un ASV muzikālā filma, kuras režisors ir Bazs Lurmens. Filma ir stāsts par jaunu angļu rakstnieku Kristianu, kas iemīlas nedziedināmi slimā Mulenrūžas zvaigznē Satīnā, kabarē aktrisē un kurtizānē. Tajā galvenās lomas attēlo Nikola Kidmena, Jūens Makgregors, Džims Brodbents, Ričards Roksburgs, Džons Legvisamo, Jaceks Komans un Kerolīna O'Konore. "Mulenrūža" tika nominēta Amerikas Kinoakadēmijas balvai astoņās nominācijās, tai skaitā labākās filmas un labākās aktrises nominācijā, balva tika iegūta divās citās nominācijās: par labākā mākslinieka darba un labāko kostīmu nominācijā. Šī bija pirmā muzikālā filma pēdējo desmit gadu laikā, kas nominēta Amerikas Kinoakadēmijas balvas labākās filmas kategorijā (pēdējā bija 1991. gada "Skaistule un briesmonis"). Kidmenas nēsātajā kaklarotā bija 1308 dimantu (134 karātu), šis ir visu laiku dārgākais juvelierizstrādājums, kas izveidots filmai.