Svētā Augustīna abatija (angļu: St Augustine's Abbey) ir benediktīniešu klostera drupas, kas atrodas Anglijas pilsētā Kenterberijā. Viduslaikos klosteris kalpoja kā Kenterberijas arhibīskapu un Kentas karaļu kapenes. Klosteri 6. gadsimta beigās ar Kentas Bertas atbalstu dibināja Kenterberijas Augustīns un tas nosaukts viņa vārdā. Henrija VIII valdīšanas laikā 1538. gadā klosteris tika sekularizēts. Gadsimtu laikā, mainoties tā īpašniekiem, tas pamazām sabruka, līdz 19. gadsimtā tika sākts veikt pasākumus drupu saglabāšanai. 1988. gadā kopā ar Kenterberijas katedrāli un Svētā Martina baznīcu Svētā Augustīna abatija tika iekļauta UNESCO Pasaules mantojuma sarakstā.