Intelsat IV F-3 bija starpvalstu organizācijas Intelsat sakaru pavadonis. Orbītā tas tika palaists 1971. gada 20. decembrī. Pavadonis nodrošināja sakarus Atlantijas reģionā līdz 1984. gada februārim. Kosmisko aparātu izgatavoja ASV uzņēmums Hughes Aircraft uz platformas HS-312 bāzes. Tas bija cilindra formas, stabilizācija tika nodrošināta ar rotāciju ap centrālo asi. Intelsat IV bija apgādāts ar 12 C joslas raiduztvērējiem, kas varēja nodrošināt 6000 telefona zvanus vai 12 vienlaicīgus krāsu televīzijas kanālus vai jauktu sakaru plūsmu, ietverot arī datu un faksa pārraidi. Pavadoņa plānotais darbības laiks bija 7 gadi. Intelsat IV F-3 tika palaists 1971. gada 20. decembrī 01:10:04 UTC ar nesējraķeti Atlas SLV-3C Centaur-D no Kanaveralas zemesraga Gaisa spēku stacijas starta laukuma LC-36A. No ģeosinhronās pārejas orbītas pavadonis ar savu dzinēju SVM-4A sasniedza ģeosinhrono orbītu. Kosmiskais aparāts tika izvietots virs Atlantijas okeāna. No 1972. līdz 1976. gadam tas bija pozīcijā 20 — 25 grādi rietumu garuma, pēc tam atradās 34° R. No 1977. līdz 1980. gadam tas bija pozīcijā 18 — 22 grādi rietumu garuma. No 1980. līdz 1982. gadam tas bija punktā 53° R. No 1982. līdz 1983. gadam tas bija pozīcijā 38 — 44° R. 1984. gada 23. februārī tika pārtraukta Intelsat IV F-3 ekspluatācija. Pēc tam tas nekontrolēti dreifēja ģeosinhronā orbītā uz rietumiem aptuveni 2,365 grādi dienā.