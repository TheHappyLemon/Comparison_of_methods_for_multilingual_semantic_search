Rietumantarktīda ir mazākais no diviem galvenajiem Antarktīdas reģioniem. Tā atrodas Rietumu puslodē, uz rietumiem (attiecībā pret 0° meridiānu) no Transantarktīdas kalnu grēdas Klusā un Atlantijas okeānu krastā. Ietver Antarktīdas pussalu, Mērijas Bērdas Zemi, Elsvērta Zemi, dažkārt Rietumantarktīdai pieskaita arī Rosa un Ronnes šelfa ledājus. Lai arī Rietumantarktīdas nosaukums tiek lietots jau no 20. gadsimta sākuma, tikai Starptautiskā ģeofizikas gada un tam sekojošo pētījumu laikā tika atklāts, ka Transantarktīdas kalni tiešām sadala kontinentu divās daļās. Nosaukums formāli tika apstiprināts 1962. gadā.