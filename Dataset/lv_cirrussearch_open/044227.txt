Endrū Klements Serkiss (angļu: Andrew Clement Serkis, dzimis 1964. gada 20. aprīlī) ir angļu aktieris un kinorežisors. Atpazīstamību ieguvis ar kustību atveides lomām, kas sevī ietver aktierspēli, animāciju un balss tēlojumu, tādiem datora radītiem tēliem kā Golums filmu triloģijā "Gredzenu pavēlnieks" (2001—2003) un filmā "Hobits: Negaidīts ceļojums" (2012), Karalis Kongs tāda paša nosaukuma 2005. gada filmā, Cēzars 2010. gadu filmu sērijā "Pērtiķu planēta" (2011—17), Kapteinis Hedoks un sers Frensiss Hedoks Stīvena Spīlberga filmā "Tintiņa piedzīvojumi" (2011), un virsvadītājs Snouks "Zvaigžņu karu" filmu sērijas filmās Spēks mostas" (2015) un "Pēdējie džedi" (2017). 2019. gadā viņš atveidos Balū tēla lomu paša režisētajā filmā "Mauglis". Serkisa atveidotie animētie tēli ir ieguvuši pozitīvas kritiķu atsauksmes. Viņš ir saņēmis Empire balvu, un divas Saturna balvas par datora radīto personāžu tēlojumu. Serkiss saņēma Zelta globusa balvas nomināciju par sērijveida slepkavas Jana Bredija tēlojumu britu televīzijas filmā "Longforda" (Longford, 2006) un tika nominēts BAFTA kino balvai par jaunā viļņa un pankroka mūziķa Jana Djurija lomu biogrāfiskajā filmā Sex & Drugs & Rock & Roll (2010). Serkiss atveidoja Ulisa Klo lomu Marvel Cinematic Universe sērijas filmās "Atriebēji: Ultrona laikmets" (2015) un "Melnā Pantera" (2018). Serkisam Londonā ir sava filmu studija un kustību uztveršanas darbnīca The Imaginarium Studios, kuru viņš izmantoja filmas "Mauglis" uzņemšanai. Viņa kinorežisora debija ir 2017. gada filma "Dzīvības elpa" (Breathe). Režisējis filmu "Venoms: Būs slaktiņš" (2021), kas ir daļa no Sony's Spider-Man Universe.