Aleksiss Sančess (spāņu: Alexis Alejandro Sánchez Sánchez, izrunā: [a'leksis 'sanĉes]; dzimis 1988. gada 19. decembrī Tokopiljā, Čīlē) ir profesionāls čīliešu futbolists, spēlē uzbrucēja pozīcijā, Čīles izlases dalībnieks. Kopš 2023. gada Sančess pārstāv Itālijas A sērijas komandu Internazionale. Viņš uzsāka karjeru Cobreloa klubā, taču pēc divām Čīles klubā pavadītām sezonām viņš parakstīja līgumu ar Itālijas klubu Udinese, kas savukārt futbolistu izīrēja citam Čīles klubam Colo-Colo un Argentīnas klubam River Plate. River Plate sastāvā viņš uzvarēja 2008. gada Argentīnas Primera División. 2011. gada jūlijā A. Sančess pārgāja uz Spānijas La Liga klubu FC Barcelona. Tajā aizvadīja trīs sezonas, bet 2014. gada vasarā pievienojās Anglijas Premjerlīgas klubam Arsenal. 2018. gada janvārī pārgāja uz citu Premjerlīgas klubu Manchester United. Čīles izlases sastāvā A. Sančess spēlējis 2010. un 2014. gada FIFA Pasaules kausā, kā arī 2011., 2015. un 2016. gada Copa America.