Šis raksts ir par hokejistu. Par citiem cilvēkiem ar uzvārdu Klārks skatīt nozīmju atdalīšanas lapu. Roberts Ērls Klārks, plašāk zināms kā Bobijs Klārks (angļu: Robert Earle Clarke; dzimis 1949. gada 13. augustā) ir bijušais Kanādas hokejists, centra uzbrucējs. 15 sezonās NHL aizvadījis 1144 regulārās sezonas spēles, kurās guvis 1210 punktus (358 vārti + 852 piespēles), kā arī nopelnījis 1453 soda minūtes. Playoff izcīņā aizvadījis 136 spēles, kurās guvis 119 punktus (42 + 77) un 152 soda minūtes. Visas savas karjeras laikā pārstāvējis Filadelfijas "Flyers" klubu. Divreiz palīdzējis Filadelfijas klubam izcīnīt Stenlija kausu un trīsreiz ieguvis Hārta balvu kā līgas vērtīgākais spēlētājs. Piedalījies astoņās NHL visu zvaigžņu spēlēs.