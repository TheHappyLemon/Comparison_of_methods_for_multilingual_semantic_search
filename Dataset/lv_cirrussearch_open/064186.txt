Pols Frenklins Deino (angļu: Paul Franklin Dano; dzimis 1984. gada 19. jūnijā) ir amerikāņu aktieris. Saņēmis Independent Spirit Award balvu par lomu filmā L.I.E. (2001). Atpazīstamību ieguvis ar lomu filmā "Mis Saulstariņš" (2006). Par Pola un Īlaja Sandeju lomām Pola Tomasa Andersona drāmas filmā "Plūdīs asinis" (2007) Deino nominēts BAFTA kino balvai kategorijā "Labākais aktieris otrā plāna lomā". Piedalījies arī Stīva Makvīna drāmā "12 gadi verdzībā" (2013), Denī Vilnēva trillerī "Gūsteknes" (2013) un biogrāfiskajā drāmā Love & Mercy (2014) par ko saņēma Zelta globusa balvas nomināciju. 2022. gadā piedalījies supervaroņu filmā "Betmens" un Stīvena Spīlberga drāmā "Fabelmeni" (2022). 2018. gadā režisējis savu pirmo filmu "Mežonīgā dzīve".