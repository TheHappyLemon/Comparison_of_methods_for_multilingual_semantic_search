Snūkers ir biljarda paveids, kas ir plaši izplatīts Lielbritānijā. Snūkera galds ir ap 1,78 metrus plats un ap 3,57 metrus garš. Spēlē tiek izmantotas 22 bumbas — 21 mērķbumba (15 sarkanas un sešas "krāsainās" — 1 melna, 1 rozā, 1 zila, 1 brūna, 1 zaļa, 1 dzeltena) un 1 balta sitambumba. Sitienus ar kiju (nūju) izdara pa balto bumbu. Spēles mērķis ir iegūt vairāk punktu nekā pretinieks. Punkti tiek ieskaitīti par sešās laukuma stūru un malu kabatiņās (lūzēs) pēc noteikumiem iesistām bumbām. Snūkers atšķiras no citiem biljarda paveidiem ar lielāku spēles galdu un nedaudz sarežģītākiem noteikumiem. Lielā daļā profesionālo turnīru, lai pasvītrotu sporta aristokrātisko raksturu, no spēlētājiem tiek prasīts atbilstošs ģērbšanās stils.