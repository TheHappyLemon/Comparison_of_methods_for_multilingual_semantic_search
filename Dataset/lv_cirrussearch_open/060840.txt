Turcijai nav sava oficiālā valsts ģerboņa vai zīmes. Uz Turcijas izsniegtajām pasēm tiek lietots tāds pats pusmēness ar zvaigzni, kāds ir Turcijas valsts karogā. Turcijas Ārlietu ministrija lieto ovālas formas sarkanu ģerboņa vairogu, kas atgādina ovālo vairogu no Osmaņu impērijas ģerboņa. Uz vairoga attēlots uz augšu pavērsts zelta pusmēness ar zvaigzni. Virs mēness un zvaigznes gar malu ministrija lieto uzrakstu "T.C. Dışişleri Bakanlığı" (TR Ārlietu Ministrija). Turcijas vēstniecības lieto uzrakstu "Türkiye Cumhuriyeti Büyükelçiliği" (Turcijas Republikas Lielvēstniecība). Turcijas Kultūras un tūrisma ministrija Turcijas popularizēšanai ir izstrādājusi īpašu logotipu, kurā attēlots valsts nosaukums "Türkiye" un stilizēta tulpe — Turcijas nacionālais zieds. Vairāku ministriju un citu valsts iestāžu zīmēs tiek lietots valsts karogs diska formā. Piemēram, Lielās nacionālās asamblejas zīmē un Turcijas nacionālo sporta komandu un izlases sportistu formas tērpiem. Diska formas zīme tiek lietota arī vecā parauga nedigitalizētajās personu identifikācijas kartēs. Turcijas valsts prezidenta zīme ir zelta krāsas sešpadsmit staru zvaigzne, kurai apkārt aplī sakārtotas mazākas 16 zelta krāsas piecstaru zvaigznes. Mazās zvaigznes simbolizē agrāk pastāvējušās 16 turku valstis.