Betelgeize (angļu: Betelgeuse), pazīstama arī kā Oriona Alfa jeb Oriona α (angļu:α Orionis), ir devītā spožākā zvaigzne pie debesīm nakts laikā un otra spožākā zvaigzne Oriona zvaigznājā (uzreiz aiz Rīgela). Tās redzamais spožums variē starp 0,2 un 1,2. Betelgeize tiek klasificēta kā sarkanais pārmilzis un tā ir viena no lielākajām pašlaik zināmajām zvaigznēm. Tā atrodas apmēram 640 gaismas gadu attālumā no Saules sistēmas. Lai arī Betelgeizes vecums ir tikai apmēram 10 miljoni gadu, tā tuvojas savas dzīves beigām un gatavojas eksplodēt kā pārnova (laiks, kas palicis līdz eksplozijai, tiek vērtēts dažādi — no miljona gadu līdz pat pieņēmumam, ka zvaigzne ir jau kļuvusi par pārnovu, tikai tās gaisma nav vēl nonākusi līdz Zemei). Ja Betelgeize kļūs par pārnovu, tās spožums var līdzināties pilna Mēness spožumam un zvaigzne būs labi redzama arī dienā. Pamazām dažu mēnešu laikā zvaigzne izdzisīs un pārstās būt redzama ar neapbruņotu aci. Tā kā Betelgeizes rotācijas ass nav vērsta pret Zemi, eksplozijas rezultātā radies gamma uzliesmojums neapdraudēs dzīvību uz Zemes. Betelgeize ir viena no ziemas trijstūra zvaigznēm. Saskaņā ar vēsturiskiem pierakstiem, Betelgeizes virsmas temperatūra un attiecīgi krāsa pašlaik aktīvi mainās: apmēram pirms 2000 gadiem Senās Romas un Senās Ķīnas debesu pētnieki pielīdzināja tās krāsu blāvi dzeltenīgajam Saturnam, kamēr mūsdienās Betelgeize sasniegusi sarkanu nokrāsu.