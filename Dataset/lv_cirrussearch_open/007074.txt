Mirča Eliade (rumāņu: Mircea Eliade; dzimis 1907. gada 13. martā Bukarestē, miris 1986. gada 22. aprīlī Čikāgā) bija rumāņu reliģijas pētnieks un rakstnieks. Dzimis Bukarestē militārpersonas ģimenē. 1925. gadā iestājās Bukarestes Universitātē filozofijas fakultātē, kur sadraudzējās ar Emīlu Siorānu un Eiženu Jonesko. 1928. gadā devās uz Indiju, kur apguva filozofiju Kolkatas Universitātē, apceļodams valsti. 1931. gadā atgriezās Rumānijā, kur pasniedza Bukarestes Universitātē. 1937.—1938. gados atbalstīja galēji labējo Dzelzs Gvardi, tāpēc varas iestādes Eliadi apcietināja. Pēc atbrīvošanas Eliade strādāja par rumāņu kultūras atašeju vairākās Eiropas valstīs, kara gadus pavadot Lielbritānijā. Pēc kara pasniedza Sorbonnā, bet kopš 1956. gada — Čikāgā. Kopš 1966. gada — ASV pilsonis.