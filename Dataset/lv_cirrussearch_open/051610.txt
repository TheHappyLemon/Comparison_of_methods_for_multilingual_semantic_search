Cuba Libre jeb rums ar kolu, sarunvalodā arī rumkola, ir alkoholisks kokteilis, kas sastāv no kolas, ruma, svaigas laima sulas un ledus. Tradicionāli kokteiļa pagatavošanai izmanto Coca Cola kolu un gaišo rumu. Kokteiļa pagatavošanai ir iespējams izmantot arī cita veida kolu un rumu, kā arī laima sulu ir iespējams pievienot pēc izvēles. Dzērienu pasniedz augstā glāzē, kopā sajaucot visas sastāvdaļas un pasniedzot kopā ar ledu un laima šķēlīti. Cuba Libre ir viens no kokteiļiem, ko Starptautiskā Bārmeņu asociācija ir iekļāvusi IBA oficiālo kokteiļu sarakstā. Pēc IBA noteiktajām proporcijām kokteilis sastāv no 120 ml kolas, 50 ml gaišā ruma un 10 ml svaigas laima sulas. Kokteilis ir radies Kubā, 20. gadsimta sākumā, pēc Kubas uzvaras Spānijas—ASV karā. Dzēriena tradicionālais nosaukums Cuba Libre, kas tulkojumā no spāņu valodas nozīmē "Brīva Kuba", bija Kubas neatkarības kustības sauklis. Kokteilis Kubā kļuva populārs pēc 1900. gada, kad pudelēs pildītu Coca Cola ASV sāka eksportēt uz Kubu. Kokteiļa izcelsme tiek saistīta ar ASV palīdzību Kubai iegūt neatkarību no Spānijas, un laika gaitā tas kļuva populārs arī ASV un citās valstīs. Kubā kopš 1960. gada ASV embargo dēļ Coca Cola kolas vietā kubieši izmanto vietējo tuKola kolu. Mūsdienās kokteilis vieglās receptes un galveno sastāvdaļu mazo izmaksu dēļ ir kļuvis par vienu no populārākajiem alkoholiskajiem kokteiļiem pasaulē. Ruma ražotājs Bacardi pat uzskata, ka šis kokteilis ir otrais populārākais kokteilis pasaulē.