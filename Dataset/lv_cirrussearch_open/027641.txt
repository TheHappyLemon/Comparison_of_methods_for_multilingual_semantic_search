Maikls Džons "Maiks" Maierss (angļu: Michael John "Mike" Myers; dzimis 1963. gada 25. maijā) ir kanādiešu aktieris, komiķis, scenārists un kinoproducents. Laikā no 1989. līdz 1995. gadam darbojies Saturday Night Live šovā. Kā scenārists (kopā ar citiem) saņēmis Emmy balvu. Pazīstams ar lomām tādās filmu sērijās kā "Veina pasaule" (Wayne's World), "Ostins Pauerss" un kā balss aktieris animācijas filmu sērijā "Šreks". Filmā "Ostins Pauerss: Slepenais starptautiskais aģents" (1997) viņš tēlojis gan filmas galveno varoni Ostinu Pauersu, gan arī galveno ļaundari Doktoru Ļauno. Piedalījies arī tādās filmās kā The Thin Pink Line (1998), "Bohēmista rapsodija" (2018) un "Amsterdama" (2022).