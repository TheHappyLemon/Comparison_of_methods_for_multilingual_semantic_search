Dumēra sala (franču: Île Doumer, angļu: Doumer Island, spāņu: Isla Doumer) ir ap 8 km gara un līdz 4,5 km plata sala Pālmera arhipelāgā Antarktikā. Sala izstiepta ziemeļaustrumu—dienvidrietumu virzienā gar Anveras salas dienvidu krastu. No Anveras to atdala Neimaijera šaurums, no austrumos esošās Vīnkes salas — Peltjē šaurums. Salas lielāko daļu klāj ledāji, salas vidū paceļas 515 m augstais piramidālas formas Dumēra kalns. Krasta līnija stipri izrobota, daudz līču un pussalu. Salu pirmā uzkartēja Francijas Antarktiskā ekspedīcija (1903-1905) un nosauca to par godu franču valstsvīram, deputātu palātas prezidentam un vēlākajam Francijas prezidentam Polam Dumēram. Kopš 1962. gada salas dienvidos Sautbeja līča krastā darbojas Čīles vasaras polārstacija Jelčo.