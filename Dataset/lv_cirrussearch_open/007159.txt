Groningena (nīderlandiešu: Groningen, lejasvācu: Grunnen, rietumfrīzu: Grinslân) ir Nīderlandes province. Austrumos tā robežojas ar Lejassaksiju (Vāciju), dienvidos ar Drenti, bet rietumos ar Frīzlandi. Ziemeļos provinci apskalo Vatu jūra (Ziemeļjūra). Provinces administratīvais centrs ir Groningena. Nereti Groningenas provinci, izņemot Groningenas pilsētu, dēvē par Ommelanden, kas tulkojumā nozīmē "apkārtējās zemes". Groningenā plaši izplatīta ir ne tikai valsts oficiāla valoda nīderlandiešu valoda, bet arī lejassakšu valodas nīderlandiešu dialekts. Groningenā nozīmīgākās tautsaimniecības nozares ir lauksaimniecība un dabasgāzes iegūšana netālu no Slohterenas.