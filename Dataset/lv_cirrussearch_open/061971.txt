Mirča Lučesku (rumāņu: Mircea Lucescu, dzimis 1945. gada 29. jūlijā) ir Rumānijas futbola treneris un bijušais futbolists, spēlēja uzbrucēja pozīcijā, bijis Rumānijas futbola izlases dalībnieks. Lučesku ir viens no visu laiku pazīstamākajiem un veiksmīgākajiem futbolistiem, kuri ir spēlējuši Rumānijas Pirmajā līgā. Ar Dinamo București viņš septiņas reizes kļuva par Rumānijas čempionu. Rumānijas futbola izlases sastāvā spēlējis no 1966. līdz 1979. gadam. Kopumā nospēlējis 70 mačus un guvis 9 vārtus. Bijis izlases kapteinis 1970. gada FIFA Pasaules kausā. Pēc karjeras beigām kļuvis par treneri. Strādājis Rumānijā, Itālijā, Turcijā, Ukrainā un Krievijā. No 1981. līdz 1986. gadam vadījis Rumānijas izlasi. Vislabāk pazīstams, vadot Ukrainas Premjerlīgas komandu Shakhtar Donetsk, amatā esot 12 gadus. Ar Shakhtar komandu izcīnījis astoņus Premjerlīgas titulus. 2015. gadā kļuvis tikai par piekto treneri, kuri ir vadījuši komandas vismaz 100 UEFA Čempionu līgas spēlēs. No 2017. līdz 2019. gadam vadījis Turcijas futbola izlasi. 2020. gadā Lučesku tika apstiprināts par Dynamo Kyiv treneri, kas izraisīja lielus protestus no Dynamo Kyiv faniem, tomēr komandu viņš turpināja vadīt. 2020. gada 20. oktobrī, Čempionu līgas mačā pret Juventus, Lučesku 75 gadu un 83 dienu vecumā kļuva par visu laiku vecāko treneri, kurš ir vadījis komandu turnīrā.