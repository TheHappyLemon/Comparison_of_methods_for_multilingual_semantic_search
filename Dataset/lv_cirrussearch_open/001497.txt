Mihaels Ballaks (vācu: Michael Ballack; dzimis 1976. gada 26. septembrī) ir bijušais vācu futbolists, spēlējis pussarga pozīcijā, bijis Vācijas futbola izlases dalībnieks. Lielāko daļu klubu karjeras aizvadījis Vācijas klubos, taču spēlējis arī Anglijā. Ir četrkārtējs Vācijas čempions, vienu čempiontitulu izcīnījis arī Anglijā. Vācijas izlases sastāvā aizvadījis 98 spēles, kurās guvis 42 vārtus (viens no labākajiem rezultātiem Vācijas izlases vēsturē). Tās sastāvā sasniedzis 2002. gada FIFA Pasaules kausa finālu. Trīs reizes atzīts par Vācijas gada futbolistu. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē.