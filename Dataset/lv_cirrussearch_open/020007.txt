Vilsons Kosgei Kipketers (Wilson Kosgei Kipketer; dzimis 1972. gada 12. decembrī) ir bijušais Dānijas vieglatlēts, kas karjeras sākumā pārstāvēja dzimto Keniju. Viņam pieder pašreizējais pasaules rekords 800 m un 1000 m distancēs telpās, ilgu laiku sportistam piederējis arī pasaules rekords 800 m distancē stadionā. Karjeru sācis Kenijā, taču 1990. gadā aizceļoja uz Dāniju kā ārzemju apmaiņas students. Vēlāk viņš saņēma Dānijas pilsonību. 1994. gadā uzvarēja 16 distancēs no 18 startiem 800 m distancē, nākamajā gadā viņš guva savu pirmo uzvaru Pasaules čempionātā, kas norisinājās Gēteborgā, Zviedrijā. 1996. gadā SOK viņam aizliedza pārstāvēt Dāniju 1996. gada vasaras olimpiskajās spēlēs. 1997. gadā izcīnīja uzvaru Pasaules čempionātā, ko atkārtoja arī 1999. gadā Seviļā. Piedalījies divās Olimpiskajās spēlēs (2000, 2004). 2000. gadā Sidnejā izcīnīja sudraba medaļu, savukārt 2004. gadā Atēnās — bronzu. 800 m distancē Kipketers dominēja veselu dekādi, trīs gadus viņš palika neuzvarēts. Viņam pieder 8 no pašreizējiem 17 labākajiem laikiem 800 m distancē. Kipketera uzstādītais pasaules rekords netika pārspēts gandrīz 13 gadus, līdz to 2010. gadā laboja Deivids Rudiša.