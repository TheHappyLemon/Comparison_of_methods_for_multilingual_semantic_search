Arekipa (spāņu: Arequipa) ir pilsēta Peru dienvidos Andu ielejā 2380 metrus virs jūras līmeņa El Misti vulkāna piekājē. Otrā lielākā Peru pilsēta ar labi saglabājušos koloniālā laika arhitektūru. Divas universitātes. Pirms spāņu ierašanās ieleju apdzīvoja aimaru indiāņi, kuri atradās inku pakļautībā. Pilsētu 1540. gadā dibināja konkistadors Garsī Manuels de Karbahals (Garcí Manuel de Carbajal). Spāņu kundzības gados tā bija svarīga pilsēta un tajā procentuāli bija visvairāk spāņu izcelsmes iedzīvotāju visā Peru vicekaralistē. XIX gadsimta sākumā, Peru atbrīvošanās cīņu laikā, Arekipa bija svarīga nacionālistu bāze. Klusā okeāna kara laikā ar Čīli (1879 — 1883) Arekipa bija Peru armijas galvenā bāze.