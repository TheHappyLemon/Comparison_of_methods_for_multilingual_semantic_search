Šis raksts ir par 2019. gada filmu. Par 1992. gada filmu skatīt rakstu Aladins (1992. gada filma). "Aladins" (angļu: Aladdin) ir 2019. gada ASV muzikālā fantāzijas filma, ko producēja Walt Disney Pictures. Filmas režisors ir Gajs Ričijs, kurš ir arī scenārija līdzautors kopā ar Džonu Ogastu. Šī spēlfilma ir Disneja tāda paša nosaukuma 1992. gada animācijas filmas adaptācija, kas balstīta uz tāda paša nosaukuma pasaku no krājuma "Tūkstoš un vienas nakts pasakas". Galvenās lomas filmā atveido Vills Smits, Mena Masuds, Naomi Skota, Marvans Kenzari, Navīds Negabans, Nasima Pedrada, Billijs Magnusens un Numans Akars, kā arī balss aktieri Alans Tjudiks un Frenks Velkers. Sižets seko Aladinam, ielu zaglēnam, kas iemīlas princesē Jasmīnā, draudzējas ar burvju Džinu un cīnās ar ļauno burvi Džafāru. 2016. gada oktobrī Disneja studija apstiprināja Ričiju kā spēlfilmas "Aladins" režisoru. Vills Smits bija pirmais, kas pievienojās aktieru sastāvam, parakstot līgumu par Džina lomas atveidošanu 2017. gada jūlijā. Pēc mēneša Masuds un Skota tika apstiprināti galvenajās lomās. Filmēšana sākās septembrī studijā Longcross Studios Sari, Anglijā, tāpat filmēšana norisinājās Vadiramas tuksnesī Jordānijā un ilga līdz 2018. gada janvārim. Atsevišķas ainas vēl tika piefilmētas 2018. gada augustā. Filmas "Aladins" pirmizrāde ASV un Latvijas kinoteātros notika 2019. gada 24. maijā. Filmas pasaules ienākumi pārsniedz 1 miljardu ASV dolāru, ierindojot to devītajā vietā starp 2019. gada ienesīgākajām filmām un 39. vietā starp visu laiku ienesīgākajam filmām. Tāpat šī ir visu laiku ienesīgākā filma Villa Smita karjerā. Filma saņēma dažādas kritiķu atsauksmes, starp kurām tiek atzinīgi novērtēti Smita, Masuda un Skotas tēlojumi, kostīmi un skaņu celiņš, bet kritizēts Ričija režijas stils un CGI efekti.