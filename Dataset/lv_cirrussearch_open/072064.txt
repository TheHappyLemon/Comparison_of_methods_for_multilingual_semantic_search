Česters Čārlzs Beningtons (Chester Charles Bennington; dzimis 1976. gada 20. martā, miris 2017. gada 20. jūlijā) bija amerikāņu mūziķis un solists, plašāk zināms kā rokgrupas Linkin Park solists. Tāpat laika posmā no 2013. līdz 2015. gadam viņš bija solists grupās Dead by Sunrise un Stone Temple Pilots. Beningtons atpazīstamību ieguva pēc grupas Linkin Park debijas albuma Hybrid Theory izdošanas 2000. gadā. Albums ieguva dimanta diska statusu un tika atzīts par desmitgades populārāko un ienesīgāko debijas albumu. 2017. gada 20. jūlijā Beningtons tika atrasts savās mājās pakāries. Izvēlētā nāves diena sakrita ar viņa tuva drauga, mūziķa un dziedātāja Krisa Kornela (Chris Cornell, 1964—2017) 53. dzimšanas dienu. Kornels divus mēnešus iepriekš arī bija izdarījis pašnāvību pakaroties. Beningtons to ļoti pārdzīvoja. Viņa grupas biedrs Maiks Šinoda atcerējās, ka pēc tam Beningtonam bija emocionāli grūti piedalīties dziesmu ierakstos.