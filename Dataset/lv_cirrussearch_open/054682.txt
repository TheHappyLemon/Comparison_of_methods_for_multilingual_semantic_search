Gatis Čakšs (dzimis 1995. gada 13. jūnijā Līvānos) ir latviešu vieglatlēts, startē šķēpa mešanā. 2014. gada Pasaules čempions junioriem. Personisko rekordu 87,57 m uzstādījis 2021. gadā Austrijas pilsētā Eizenštatē. G. Čakša treneris ir Andrejs Vaivads. Beidzis Murjāņu sporta ģimnāziju un Latvijas Sporta pedagoģijas akadēmiju. Pēc uzvaras 2014. gada Pasaules čempionātā junioriem G. Čakšs pretendēja uz uzlecošās zvaigznes balvu Latvijas Gada balvā sportā 2014, tomēr piekāpās Aļonai Ostapenko. Piedalījās 2018. gada Eiropas čempionātā un 2019. gada Pasaules čempionātā pieaugušajiem, abos nepārvarot kvalifikāciju un ieņemot attiecīgi 13. un 21. vietu. Divreiz uzvarējis Latvijas čempionātā — 2019. gadā Ogrē un 2020. gadā Jelgavā. G. Čakša 2021. gada jūnijā uzstādītais personiskais rekords (87,57 m Austrijas pilsētā Eizenštatē) ir otrais visu laiku labākais Latvijas vieglatlētikas vēsturē, atpaliekot tikai no Latvijas rekordista Vadima Vasiļevska, kā arī uzstādīšanas brīdī ierindoja sportistu ceturtajā vietā 2021. gada pasaules rangā. 2023. gada Pasaules čempionātā Budapeštā kvalifikācijā aizmeta šķēpu 73,42 metrus tālu, ieņēma 33. vietu un finālā neiekļuva.