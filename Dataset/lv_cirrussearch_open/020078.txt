Elizabete Stjuarte, Bohēmijas karaliene (angļu: Elizabeth Stuart, Queen of Bohemia; dzimusi 1596. gada 19. augustā, mirusi 1662. gada 13. februārī) bija Anglijas, Īrijas un Skotijas karaļa Džeimsa I Stjuarta un karalienes Dānijas Annas vecākā meita. Apprecoties kļuva par Pfalcas kūrfisti un, uz neilgu laiku, Bohēmijas karalieni. Dzimusi Skotijā, kad tēvs Džeimss I bija tikai Skotijas karalis. Pēc Elizabetes I nāves tēvs kļuva arī par Anglijas un Īrijas karali, un galms pārcēlās uz Angliju. 1605. gada neveiksmīgajā Pulvermucas sazvērestībā (Gunpowder Plot), sazvērnieki bija paredzējuši troni piešķirt Elizabetei. 1613. gada 14. februārī Elizabete Londonā apprecējās ar Pfalcas kūrfirstu Frīdrihu un pārcēlās uz Heidelbergu. Trīsdesmitgadu kara kontekstā 1619. gada 26. augustā Bohēmijas kārtas par karali ievēlēja Pfalcas Fridrihu un Elizabete kļuva par Bohēmijas karalieni. Pēc sagrāves Baltākalna kaujā 1620. gada 8. novembrī Elizabete Stjuarte devās trimdā uz Hāgu, kur nodzīvoja gandrīz visu atlikušo mūžu, 1661. gadā atgriežoties Londonā.