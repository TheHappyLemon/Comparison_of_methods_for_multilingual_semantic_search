Eltons Džons (angļu: Elton John; dzimis Redžinalds Kenets Dvaits (Reginald Kenneth Dwight) 1947. gada 25. martā Londonā, Apvienotajā Karalistē) ir angļu rokmūziķis, komponists, pianists un LGBT aktivists. Viņš ir atklāts gejs. Savā četru desmitgažu ilgās karjeras laikā E. Džons ir bijis viens no slavenākajiem un komerciāli veiksmīgākajiem populārās mūzikas izpildītājiem, viņa albumi ir pārdoti vairāk nekā 550 miljonos kopiju. E. Džona 1997. gadā Princeses Diānas piemiņai veltītā dziesma Candle in the Wind 1997 ir tikusi pārdota 33 miljonos kopiju, tas ir visu laiku vislabāk pārdotākais singls Billboard vēsturē. E. Džons ir Vislielāko popularitāti viņš iemantoja 1970. gados, viņa komerciāli veiksmīgākais albums ir 1973. gadā izdotais Goodbye Yellow Brick Road, kas ticis pārdots vairāk nekā 29 miljonos kopiju visā pasaulē. Tāpat viņam ir vairāk nekā 50 singli, kas iekļuvuši Top 40. Trīs no Džona sarakstītajām dziesmām filmai "Karalis Lauva" (The Lion King, 1994) tika nominētas Amerikas Kinoakadēmijas balvai kategorijā "Labākā dziesma", un par vienu no tām (par dziesmu Can You Feel the Love Tonight) Džons šo balvu ieguva (kopā ar teksta autoru Timu Raisu). Otro reizi šo balvu ieguva par dziesmu (I'm Gonna) Love Me Again filmā Rocketman (kopā ar teksta autoru Berniju Topinu). Par šīm dziesmām ieguva arī divas Zelta globusa balvas. Džons ieguvis arī sešas Grammy balvas un Tony balvu. 2004. gadā Rolling Stone ierindoja viņu 49. vietā 100 visu laiku izcilāko mākslinieku sarakstā. 1994. gadā E. Džons tika uzņemts rokenrola slavas zālē. 2019. gada nogalē Eltonam Džonam piešķīra Lielbritānijas augstāko apbalvojumu — Goda brālības ordeni. E. Džons ir bijušias Anglijas futbola Premjerlīgas kluba Watford īpašnieks. E. Džons ir nominēts kā kluba mūža prezidents un viņa vārdā ir nosauktas tribīnes Vicarage Road stadionā.