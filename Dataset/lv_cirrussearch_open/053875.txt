"Bladšots" (angļu: Bloodshot) ir 2020. gada ASV supervaroņu filma, kas veidota pēc Valiant Comics tāda paša nosaukuma komiksu sērijas. Tā ir paredzēta kā pirmā filma Valiant Comics paplašinātā visuma filmu sērijā. Filmas režisors ir Deivids S.F. Vilsons (režijas debija), scenārija autori ir Džefs Vodlovs un Ēriks Haisserers. Filmā galvenās lomas atveido Vins Dīzels, Eisa Gonsalesa, Sems Hjūens, Tobijs Kebbells un Gajs Pīrss. Filmas sižets seko ASV armijas jūras kājniekam, kuru nogalināja, lai izmantojot nanotehnoloģijas, atdzīvinātu kā superkareivi, ko organizācija varētu izmantot kā ieroci. Filmas izstrādi uzsāka 2012. gadā. 2017. gada jūlijā galveno lomu piedāvāja Džēredam Leto. 2018. gada martā noslēdza līgumu ar Dīzelu par galvenās lomas atveidošanu, pārējie aktieri filmēšanas sastāvam pievienojās nākamajos mēnešos. Filmēšana sākta 2018. gada augustā Dienvidāfrikā un turpinājās līdz oktobra beigām. Filmas "Bladšots" pirmizrāde ASV un Latvijā norisinājās 2020. gada 13. martā. Filma saņēma dažādas kritiķu atsauksmes, tās pasaules ieņēmumi ir 33 miljoni ASV dolāru. Sakarā ar COVID-19 pandēmijas izraisīto kinoteātru slēgšanu visā pasaulē, Sony divas nedēļas pēc filmas pirmizrādes to padarīja pieejamu pasūtīšanai mājsaimniecībās. Filmai ir plānots turpinājums.