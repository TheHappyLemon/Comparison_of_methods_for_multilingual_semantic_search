STS-401 (agrāk STS-400) bija Space Shuttle Discovery iespējamā glābšanas ekspedīcija gadījumam, ja radītos nopietnas problēmas STS-125 (Atlantis) lidojumā, kas paredzēts Habla kosmiskā teleskopa remontam 2009. gada maijā. Tā kā STS-125 misija noritēja bez problēmām, tad STS-401 netika veikta. Ta kā Habla teleskops atradās citā orbītā, nekā Starptautiskā kosmiskā stacija, tad bojāto kosmoplānu nevarētu novirzīt uz staciju kosmonautu glābšanai. Vienīgā iespēja būtu sūtīt citu kosmoplānu, kas uzņemtu apkalpi un atvestu atpakaļ uz zemes. Šim glābšanas kuģim būtu jāstartē desmit dienu laikā pēc trauksmes izsludināšanas, jo apkalpe kosmoplānā maksimāli var uzturēties 23 dienas. Šī iemesla dēļ abi kosmoplāni startam bija jāgatavo paralēli. Ja Atlantis starts bija paredzēts no starta kompleksa LC-39A, tad Endeavour tika gatavots uz LC-39B. Pēc STS-125 misijas beigām starta laukums LC-39B tika pārbūvēts nesējraķešu Ares I un Ares V palaišanai. Šī misija sākotnēji bija plānota kosmoplānam Endeavour ar nosaukumu STS-400. Tā kā Habla teleskops sabojājās 2008. gada 27. septembrī un līdz STS-125 startam oktobrī teleskopu nespēja salabot, misija tika pārcelta uz 2009. gada maiju. Tā kā Endeavour bija jādodas uz SKS 2008. gada novembrī misijā STS-126, tad tika pārplānota misija STS-401 ar kosmoplānu Discovery.