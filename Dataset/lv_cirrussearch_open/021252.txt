Lovailenda vai Lova sala (angļu: Low Island, spāņu: Isla Low), arī Bahas sala (spāņu: Isla Baja; Argentīnas avotos), ir sala Dienvidšetlendas salu arhipelāgā Antarktikā. Izvietojusies arhipelāga dienvidrietumos, tā ir vistālāk dienvidos esošā sala. Ap 28 km platais Osmaras šaurums ziemeļrietumos to šķir no Smita salas. Salu klāj ledus vairogs, krasti roboti, piekrastē daudz nelielu saliņu un klinšu. Salu 19. gadsimta sākumā atklāja un aptuveni nokartēja roņu mednieki. Nosaukta vai nu aprakstoši — ‘Zemā sala’ — salīdzinājumā ar kaimiņos esošo kalnaino Smita salu, vai arī par godu amerikāņu roņu medību kuģa Esther kapteinim Edvardam Lovam (Edward Low). Dažkārt saukta arī par Džeimisona salu (Jameson Island), domājams, par godu kādam no roņu medniekiem.