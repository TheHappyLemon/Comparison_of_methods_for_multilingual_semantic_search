"Kentuki ceptā filma" (angļu: The Kentucky Fried Movie) ir 1977. gada ASV kinokomēdija, kuras režisors ir Džons Lendiss. Lomas tajā atveido Bills Biksbijs, Džordžs Leizenbijs, Evans Kims, Bons Sū Hans, Donalds Saterlends, Henrijs Gibsons, Berijs Denens un Agneta Ekemīra. Filmas pirmizrāde notika 1977. gada 10. augustā. Filmai nav kopējā sižeta, tā sastāv no skečiem, kuros parodē dažādu žanru filmas un ASV televīziju. Šis ir pirmais Džima Ābrahāma kopdarbs ar brāļiem Džeriju un Deividu Zakeriem; vēlāk viņi režisēja un rakstīja scenārijus tādām filmām kā "Lidmašīna!" (1980), Police Squad! (1982), Top Secret! (1984) un filmu sērijai "Kailais ierocis".