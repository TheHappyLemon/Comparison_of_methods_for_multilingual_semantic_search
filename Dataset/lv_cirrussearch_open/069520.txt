"Ziedu mēness slepkavas" (angļu: Killers of the Flower Moon) ir 2023. gada vesterna krimināldrāmas filma, kuras režisors ir Mārtins Skorsēze, bet scenārija autori Skorsēze un Ēriks Rots. Filmā galvenās lomas atveido Leonardo Di Kaprio, Roberts De Niro, Lilija Gledstone, Džesijs Plemonss, Tanto Kardināla, Džons Litgovs un Brendans Freizers. Filma balstīta uz Deivida Granna tāda paša nosaukuma 2017. gada grāmatu. Šī ir sestā Skorsēzes un Di Kaprio sadarbība, kā arī desmitā Skorsēzes un De Niro sadarbība. Vienpadsmito reizi Skorsēzes filmai mūziku sarakstīja Robijs Robertsons, kurš nomira divus mēnešus pirms filmas pirmizrādes. Filma veltīta Robertsona piemiņai. Filma vēsta par vairākām osedžu indiāņu slepkavībām 1920. gadu Oklahomā pēc tam, kad viņu zemē atklāja naftu. Darbu pie filmas uzsāka jau 2016. gada martā, kad Imperative Entertainment par 5 miljoniem ASV dolāru ieguva tiesības uz grāmatu. 2017. gada aprīlī paziņoja, ka Skorsēze, Di Kaprio un De Niro apsver domu uzņemt filmu. Pēc vairākiem kavējumiem un COVID-19 pandēmijas ierobežojumiem, filmēšanu uzsāka 2021. gada pavasarī un tā ilga līdz rudenim. Sākotnēji bija paredzēts, ka filmu izplatīs Paramount Pictures, bet studijai bija bažas, ka filmas budžets sasniegs 200 miljonus dolāru, tāpēc Skorsēze vērsās pie Netflix un Apple TV+, lai palīdzētu filmu finansēt un izplatīt. 2020. gada maijā paziņoja, ka Apple TV+ kopā ar Paramount Pictures gan finansēs, gan izplatīs filmu. Filmas "Ziedu mēness slepkavas" pirmizrāde notika 2023. gada 20. maijā 76. Kannu kinofestivālā. Sākotnēji paredzēja, ka filmu izrādīs tikai atsevišķos kinoteātros, pirms tā iznāks straumēšanas platformā Apple TV+. Tomēr vēlāk paziņoja, ka filmu izplatīs kinoteātros visā pasaulē. Filma saņēma lielu kritiķu atzinību. Tīmekļa vietnē Rotten Tomatoes filmai ir 92% vērtējums.