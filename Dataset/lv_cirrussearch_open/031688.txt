Mio My Mio (zviedru: Mio min Mio; krievu: Мио Мой Мио) ir zviedru dueta Gemini dziesma 1987. gada filmai Mio in the Land of Faraway. Dziesmas autori ir Benni Andešons un Bjērns Ulveuss, bijušie grupas ABBA dalībnieki. Dziesma tika ierakstīta angļu, zviedru un krievu valodā. 1987. gadā Gemini izdeva šīs dziesmas zviedru valodas kā singlu, kā arī dziesma tika izdota albuma Geminism sastāvā. Mio min Mio kļuva par hitu Zviedrijā, piecas nedēļas atrodoties Zviedrijas dziesmu topa pirmajās desmit vietās, ar visaugstāk sasniegto 3. vietu. Vēlāk arī citviet tika izdota dziesmas angļu valodas versija, bet tā neguva tik lielu popularitāti, kā Zviedrijā. 1987. un 1988. gadā CBS Records izdeva Mio in the Land of Faraway oficiālo skaņu celiņu LP un CD formātā ar Mio My Mio tā sastāvā. 1987. gadā dziesma tika izpildīta divas reizes Zviedrijas televīzijas šovā Jacobs Stege. Pirmajā reizē tika izpildīta zviedru valodas versija, bet otrajā reizē, kas bija šova īpašā sērija, tika izpildīta angļu valodas versija. Šī īpašā sērija tika uzņemta Maskavā, un tajā piedalījās arī Krievijas popzvaigzne Alla Pugačova un zviedru grupa Europe. 1988. gada februārī krievu valodas versija tika izdota kā zils flexi-disc singls kopā ar žurnāla Kругозор februāra izdevumu. Krievu skaņuplatē izdotā versija bija mono formātā un arī tā bija miksēta citādāk nekā angļu un zviedru versijas, jo flauta, kas abās versijās skanēja pēc katra teikuma dziesmas pantos, šajā versijā nebija iekļauta. Karina Glenmarka, dziesmas soliste, šo dziesmu izpildīja 1998. gadā ABBA repertuāram veltītos koncertos ar nosaukumu Fran Waterloo to Duvemala. Koncertu nosaukums ir vārdu spēle, kas nozīmē gan "No Vaterlo līdz Duvemolai", gan "No Waterloo (populāras ABBA dziesmas) līdz Duvemolai (Benni un Bjērna mūzikla "Kristīna no Duvemalas" norises vietai)".