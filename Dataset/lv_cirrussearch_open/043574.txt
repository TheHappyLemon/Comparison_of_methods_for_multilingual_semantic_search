Urāla (krievu: Урал) jeb Žaijika (kazahu: Жайық), agrāk Jaika, ir upe Kazahstānā un Krievijas Federācijā, tā sākas Baškortostānā, tek uz dienvidiem cauri Čeļabinskas apgabalam, strauji pagriežas uz rietumiem un tek cauri Orenburgas apgabalam, tad atkal pagriežas uz dienvidiem un plūst cauri Atirau apgabalam Kazahstānā, veidojot ģeogrāfisko Āzijas un Eiropas robežu. Urālas-Žaijikas garums ir 2428 km. Tās baseins ir 244 280 km². Lielākās pilsētas upes krastos ir Orenburga un Magņitogorska.