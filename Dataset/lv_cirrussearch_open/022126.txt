"Viņa" (angļu: Her) ir 2013. gada ASV zinātniskās fantastikas romantiskā komēdijdrāma, kuras režisors ir Spaiks Džonzs, viņš ir arī filmas scenārija autors un viens no producentiem. Filma ir par kādu vīrieti, kam veidojas attiecības ar inteliģentas datoroperātājsistēmas ģenerētu sieviešu balsi. Filmā galvenās lomas attēlo Vakīns Fīnikss, Eimija Adamsa, Rūnija Mara, Olīvija Vailda un Skārleta Johansone. "Viņa" pirmizrāde notika 2013. gada 13. oktobrī Ņujorkas kinofestivālā. Filma tikusi atzinīgi novērtēta, Amerikas Kinoinstitūts to nosauca par vienu no desmit gada labākajām filmām, tāpat tā tikusi nominēta dažādiem apbalvojumiem dažādās kategorijās.