Luhanska (ukraiņu: Луганськ) ir rūpniecības pilsēta Ukrainas austrumos, Donbasā, Luhanskas apgabala centrs. Izvietojusies apgabala vidusdaļā Siverskijdoņecas pieteku Luhaņas un Viļhivkas krastos. Luhanskas aglomerācijas kodols (kopējā platība ap 4352 km², 501 200 iedzīvotāju). Administratīvi pilsēta iedalās četros rajonos, pilsētas padomei pakļautas Oleksandrivskas un Ščastjas pilsētas un Juvilejnes pilsētciemats (kopā 286 km², 464 881 iedzīvotājs (2012)). Pilsēta radusies 1795. gadā, kad skotu rūpnieks Čārlzs Gaskoins (Charles Gascoigne) šeit nodibināja čuguna rūpnīcu. Ap 1797. gadu pie rūpnīcas izveidojās ciemats Luhanskijzavoda (Луганський Завод), kura nosaukums cēlies no netālās Luhaņas upītes. 1800. gadā tika uzcelta pirmā domna Ukrainā. 1882. gadā, apvienojot vairākus rūpnīcu ciematus, tika izveidota Luhanskes (Луганське) pilsēta. 1935. gadā pilsēta tika pārdēvēta par godu padomju revolucionāram un karavadonim Klimentam Vorošilovam par Vorošilovgradu (Ворошиловград). 1958. gadā, sakarā ar to, ka tika pieņemts likums, ka pilsētas nevar dēvēt dzīvu cilvēku vārdos, pilsētu pārdēvēja atpakaļ par Luhansku (Луганськ), bet mainītā ortogrāfijā. 1970. gadā, nākamajā gadā pēc Klimenta Vorošilova nāves, pilsētu atkal pārdēvēja par Vorošilovgradu, bet 1990. gadā tai atjaunots Luhanskas vārds. Mūsdienās ievērojams mašīnbūves (lokomotīves, tramvaji, kalnrūpniecības iekārtas), metalurģijas, pārtikas rūpniecības centrs.