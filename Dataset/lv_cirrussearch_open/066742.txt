Bernards Hermans (angļu: Bernard Herrmann; dzimis 1911. gada 29. jūnijā, miris 1975. gada 24. decembrī) bija amerikāņu komponists, diriģents un filmu oriģinālmūzikas autors. Hermans tiek uzskatīts par vienu no visu laiku labākajiem filmu mūzikas autoriem. Saņēmis Amerikas Kinoakadēmijas balvu kategorijā "Labākā oriģinālmūzika" par mūziku filmai The Devil and Daniel Webster (1941). Vislabāk pazīstams ar mūziku Alfreda Hičkoka filmām "Cilvēks, kas zināja pārāk daudz" (1956), "Vertigo" (1958), "Uz ziemeļiem caur ziemeļrietumiem" (1959), "Psiho" (1960), "Putni" (1963) un "Mārnijs" (Marnie, 1964). Bijis mūzikas autors arī slavenajai Orsona Velsa filmai "Pilsonis Keins" (1941). Hermans radījis arī mūziku tādām filmām kā "Džeina Eira" (Jane Eyre, 1943), Anna and the King of Siam (1946), The Ghost and Mrs. Muir (1947), "Diena, kad apstājās Zeme "(The Day the Earth Stood Still, 1951), "Uz bīstamās zemes" (1951), "Baiļu rags" (1962), "451 grāds pēc Fārenheita" (Fahrenheit 451, 1966), Twisted Nerve (1968), "Līgava bija tērpta melnā" (La Mariée Était en Noir, 1968), Sisters (1972) un Obsession (1976). Pēdējā filma, kurai sarakstījis mūziku bija Mārtina Skorsēzes "Taksists" (1976).