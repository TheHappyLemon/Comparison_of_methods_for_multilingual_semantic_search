"Zelts" (angļu: Gold) ir 2016. gada krimināldrāma, kura režisors ir Stīvens Gahans. Galvenās lomas atveido Metjū Makonahijs, Edgars Ramirezs, Braisa Dalasa Hauarda, Korijs Stols, Tobijs Kebels, Kreigs T. Nelsons un Brūss Grīnvuds. Filmas pirmizrāde notika 2016. gada 30. decembrī ASV. Filmas sižets attālināti balstīts uz notikumiem, kas 1997. gadā noveda pie skandāla saistībā ar kalnrūpniecības kompāniju Bre-X. Kompānija bija paziņojusi par milzīgas zelta atradnes atklāšanu Indonēzijas džungļos, bet vēlāk izrādījās, ka zelta paraugu analīzes tikušas viltotas. Tiesisku iemeslu dēļ filmā varoņu vārdi un notikumi ir mainīti. Kenijs Velss ir pētījumu kompānijas darbinieks, kuru pametusi veiksme. Kādu dienu Kenijs kopā ar dedzīgu ģeologu Maiklu Akostu dodas uz Indonēziju, lai valstī esošajos džungļos atrastu zeltu.