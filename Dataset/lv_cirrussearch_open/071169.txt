Brendons Brūss Lī (angļu: Brandon Bruce Lee; dzimis 1965. gada 1. februārī, miris 1993. gada 31. martā) bija amerikāņu aktieris un cīņas mākslu meistars. Deviņdesmito gadu sākumā viņš kļuva par uzlecošu asa sižeta filmu zvaigzni, un ieguva Ērika Dreivena lomu fantāzijas filmā "Krauklis" (1994), kuras filmēšanas laikā Lī gāja bojā. Lī ir cīņas mākslas meistara un filmu zvaigznes Brūsa Lī dēls, kurš nomira, kad Brendonam bija astoņi gadi. Lī, sekojot tēva pēdās, trenējās cīņas mākslā un studēja aktiermākslu Emersonas koledžā un Lī Strasberga teātra un filmu institūtā. Savu karjeru viņš sāka ar galvenajām lomām Honkongas asa sižeta filmā Legacy of Rage (1986) un videofilmā Laser Mission (1989). Lī piedalījās arī divos 1970. gadu seriāla Kung Fu atvasinājumos, televīzijas filmā Kung Fu: The Movie (1986) un televīzijas pilotsērijā Kung Fu: The Next Generation (1987). Pārejot uz Holivudas kino, Lī pirmā loma bija Warner Bros. policistu filmā "Atmaskošana Mazajā Tokijā" (Showdown in Little Tokyo, 1991), kurā filmējās kopā ar Dolfu Lundgrēnu. Lai gan pēc pirmizrādes tā saņēma negatīvas kritiķu un skatītāju atsauksmes, tā vēlāk kļuva par kulta filmu. Tam sekoja galvenā loma 20th Century Fox producētajā filmā Rapid Fire (1992). Lai gan filma saņēma negatīvus vērtējumus, kritiķi slavēja Lī aktierspēli. Viņu izvēlējās galvenajai lomai filmā "Krauklis", Lī bija nofilmējies gandrīz visās savās ainās, kad viņu uzņemšanas laukumā nāvējoši ievainoja ar rekvizīta šaujamieroci. Lī pēc savas nāves saņēma atzinību par sniegumu filmā, savukārt filma saņēma kritiķu atzinību un guva komerciālus panākumus. Viņa karjeru salīdzina ar viņa tēva karjeru, jo abi vīrieši nomira jauni pirms viņu popularitāti atnesušo filmu izdošanas.