"Bembijs" (angļu: Bambi) ir 1942. gada ASV animācijas filma, ko producējis Volts Disnejs. Filmas režisors ir Deivids Hends (uzraugošais režisors secības režisoru komandai). Filmas pamatā ir austriešu rakstnieka Fēliksa Zaltena grāmata Bambi: Eine Lebensgeschichte aus dem Walde. Filmu izplatīja RKO Radio Pictures un tās pirmizrāde ASV norisinājās 1942. gada 13. augustā. Šī ir piektā Volta Disneja pilnmetrāžas animācijas filma. Filmas galvenie varoņi ir Bembijs, briedis ar baltu asti, viņa vecāki un draugi. Filmas vajadzībām Disnejs nomainīja Bembija sugu uz melnastes briedi no oriģinālavotā esošās stirnas, jo stirnas neapdzīvo Ziemeļameriku, savukārt melnastes brieži ir sastopami visā ASV teritorijā. Filma saņēma trīs Amerikas Kinoakadēmijas balvas nominācijas: "Labākā skaņa" (Sems Slaifīlds), "Labākā dziesma" (Love Is a Song Donalda Novisa izpildījumā) un "Labākā oriģinālmūzika". 2008. gada jūnijā Amerikas Kinoinstitūta balsojumā filma ieņēma 3. vietu starp 10 labākajām animācijas filmām. 2011. gada decembrī filmu pievienoja Kongresa bibliotēkas Nacionālajam kino reģistram.