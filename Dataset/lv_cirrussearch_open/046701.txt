"Dārgie pīšļi" (angļu: The Lovely Bones) ir 2009. gada drāma, kas balstīta uz Elisas Seboldas tāda paša nosaukuma romānu. Filmas režisors, kā arī viens no producentiem un scenārija autoriem ir Pīters Džeksons. Galvenās lomas filmā atveido Sērša Runena, Marks Volbergs, Reičela Vaisa, Stenlijs Tuči, Sūzana Sarandona un Maikls Imperioli. Filmas pirmizrāde notika 2009. gada 24. novembrī. Filmas sižets notiek 1973. gadā, kad četrpadsmitgadīgo Sjūziju Selmonu nogalina viņas kaimiņš. Pēc slepkavības Sjūzija nonāk vietā starp debesīm un zemi, kur viņa vēro gan savu ģimeni, gan savu slepkavu. Sjūzijai šajā vietā jāsaprot, ko viņa vēlas vairāk — atriebties savam pāridarītājam vai to, lai viņas ģimene pēc traģēdijas atlabtu.