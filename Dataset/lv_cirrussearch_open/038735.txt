Segžokleņi (latīņu: Entognatha) ir seškāju apakštipa klase. Segžokleņu žokļu daļas (maksillas, mandibulas), atšķirībā no kukaiņiem, ir paslēptas galvas kapsulā. No tā cēlies arī klases nosaukums — Entognatha. Žokļu aparāts ir grauzēja vai sūcēja tipa. Segžokleņiem ir vienkāršās acis (kukaiņiem — saliktās fasetu acis). Tiem nav spārnu. Segžokleņiem raksturīgi arī mazi izmēri, mīksts un plāns apvalks, caur kuru reizēm notiek elpošanas process. Trahejas ir vāji attīstītas vai arī to vispār nav. Tie dzīvo augsnē, zemsegā un mitrās vietās. Pārtiek no trūdvielām, aļģēm, sēņu sporām un hifām. Ir arī plēsīgas formas.