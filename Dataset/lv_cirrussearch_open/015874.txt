Frīdrihs Vilhelms Augusts Argelanders (vācu: Friedrich Wilhelm August Argelander, dzimis 1799. gada 22. martā, miris 1875. gada 17. februārī) bija Klaipēdā dzimis somu izcelsmes vācu astronoms. Veicis precīzus zvaigžņu pozīciju, spilgtumu un attālumu mērījumus. Izveidojis t.s. Bonner Durchmusterung zvaigžņu katalogu. Izveidojis maiņzvaigžņu klasifikāciju. Dzimis Mēmelē (tagad Klaipēda) soma un vācietes ģimenē. 1822. gadā ieguvis doktora grādu Kēnigsbergas Universitātē. Strādājis Turku, Helsinkos. Vēlāk ar Prūsijas karaļa Frīdriha Vilhelma IV atbalstu iekārtojis observatoriju pie Bonnas Universitātes.