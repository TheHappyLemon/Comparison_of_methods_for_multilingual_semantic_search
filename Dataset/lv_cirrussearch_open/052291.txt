"Dusmīgie putni. Filma" (angļu: The Angry Birds Movie) ir 2016. gada datoranimācijas filma, kas balstīta uz Rovio Entertainment videospēļu sērijas Angry Birds. Filmu producēja studijas Columbia Pictures un Rovio Animation, izdeva Sony Pictures Releasing. Tas režisori ir Klejs Keitis un Fergals Reilijs, šī filma bija viņu pirmais darbs režisoru amatā. Filmas scenāriju sarakstīja Džons Viti. Galvenās lomas ierunāja Džeisons Sudeikis, Džošs Geds, Dennijs Makbraids, Maija Rūdolfa, Keita Makinona, Šons Penns, Tonijs Heils, Kīgans Maikls Kejs, Bills Heiders un Pīters Dinklidžs. Filmas pirmizrāde notika Parīzē 2016. gada 5. maijā, Latvijā un Somijā – 13. maijā. 2016. gada 20. maijā filma tika izdota Amerikas Savienotajās Valstīs un Kanādā. Filma guva labus ienākumus, visā pasaulē tā nopelnīja 352 miljonus dolāru pie 73 miljonu lielā filmas budžeta, kļūstot par trešo visvairāk nopelnījušo uz videospēles balstīto filmu aiz "Warcraft: Sākums" un "Pokémon: Detektīvs Pikaču". Filmas stāsts ir par putniem, kuru olas nozaga zaļās cūkas. Putnu sabiedrībai nākas lūgt palīdzību atkritējam Redam, kura brīdinājumi par cūku nelabajiem nodomiem sākotnēji netika uzklausīti. 2019. gada 13. augustā tika izdots filmas turpinājums – "Dusmīgie putni. Filma 2".