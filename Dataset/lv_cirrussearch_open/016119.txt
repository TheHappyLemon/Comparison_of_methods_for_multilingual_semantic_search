Redžo Kalabrija (itāļu: Reggio Calabria, izrunā: [ˈrɛʤ:o kaˈlabrja]), neoficiāli arī Redžo di Kalabrija (Reggio di Calabria), ir pilsēta Itālijas dienvidos. Tā ir lielākā pilsēta pēc iedzīvotāju skaita Kalabrijas reģionā, bet nav reģiona administratīvais centrs. 2012. gada martā pilsētā dzīvoja aptuveni 186 tūkstoši iedzīvotāju. Līdz 1971. gadam Redžo di Kalabrija bija Kalabrijas reģiona administratīvais centrs. Pilsēta atrodas pie Mesīnas šauruma, kas atdala Sicīliju no kontinentālās Itālijas daļas. Pilsētu ap 720. gadu pirms mūsu ēras dibināja senie grieķi. Tolaik tās nosaukums bija Region (Ρηγιον). Senās Romas laikos pilsētu sauca par Rhegium. 1908. gada 28. decembrī pilsētu stipri nopostīja zemestrīce un tai sekojošais cunami vilnis.