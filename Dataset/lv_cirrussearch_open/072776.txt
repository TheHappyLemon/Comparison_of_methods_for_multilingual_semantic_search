Gaels Sebastjēns Monfiss (franču: Gaël Sébastien Monfils, izrunā: [ɡaɛl mɔ̃ˈfis]; dzimis 1986. gada 1. septembrī Parīzē, Francijā) ir profesionāls franču tenisists. Profesionāļa karjeru uzsāka 2004. gadā. G. Monfisa labākais sasniegums ATP tūres vienspēļu rangā ir 2016. gada 7. novembrī sasniegtā 6. vieta, dubultspēlēs — 155. vieta (2011. gada 8. augusts). Viņa treneris ir Rodžers Rašīds (Roger Rasheed). Karjerā G. Monfiss ir uzvarējis 11 ATP vienspēļu turnīros, savukārt Grand Slam turnīros viņa lielākais sasniegums ir pusfināls 2008. gada Francijas atklātajā čempionātā un 2016. gada ASV atklātajā čempionātā. Piedalījies 2008. gada un 2016. gada Olimpiskajās spēlēs. 2021. gada jūlijā apprecējās ar ukraiņu tenisisti Eļinu Svitoļinu.