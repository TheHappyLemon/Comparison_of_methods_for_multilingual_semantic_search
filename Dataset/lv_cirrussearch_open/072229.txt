Edvards Harisons Nortons (angļu: Edward Harrison Norton; dzimis 1969. gada 18. augustā) ir amerikāņu aktieris, kinorežisors un producents. Trīsreiz nominēts Amerikas Kinoakadēmijas balvai par lomām filmās "Pirmatnējās bailes" (1996), "Amerikāņu vēsture X" (1998) un "Putncilvēks" (2014). Ieguvis Zelta globusa balvu par otrā plāna lomu filmā "Pirmatnējās bailes". Nortons piedalās labdarības pasākumos, ir vides aktīvists. 2010. gadā Nortons kļuva par ANO Labas Gribas vēstnieku biodiversitātes jomā (Goodwill Ambassador for Biodiversity).