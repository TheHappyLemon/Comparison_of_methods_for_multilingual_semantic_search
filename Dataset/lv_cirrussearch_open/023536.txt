Pokrovska (ukraiņu: Покровськ) ir apgabala pakļautības pilsēta Ukrainas austrumos Doneckas apgabalā. Izvietojusies apgabala rietumos Hrišinkas upes krastos, Pokrovskas rajona centrs. Pilsētas municipalitātei pakļauta Rodinskes pilsēta un Ševčenko pilsētciemats (kopā 77 248 iedzīvotājs (2013)). Apdzīvotā vieta dibināta 1875. gadā kā ciemats pie Grišinas dzelzceļa stacijas. 1881. gadā te uzbūvēts tvaika lokomotīvju depo. 19. gadsimta beigās ciematā sāka attīstīties kalnrūpniecība. 1934. gadā tas pārdēvēts par Postiševu (Постишеве) par godu padomju valstsvīram Pāvelam Postiševam. 1938. gadā Grišinai piešķirtas pilsētas tiesības un tā pārdēvēta par Krasnoarmejsku (Красноармійськ) par godu Sarkanajai armijai. Mūsdienās akmeņogļu ieguves un būvmateriālu rūpniecības centrs. 2016. gadā pārdēvēta tagadējā vārdā.