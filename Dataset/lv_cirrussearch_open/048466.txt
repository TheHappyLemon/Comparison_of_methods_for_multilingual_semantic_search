Austrālija (angļu: Australia) ir 2008. gada vēsturiska drāma, kuras režisors, scenārija autors un viens no producentiem ir Bazs Lurmens. Galvenās lomas atveido Hjū Džekmens, Nikola Kidmena, Deivids Venhems un Bens Mendelsons. Filmas pirmizrāde notika 2008. gada 18. novembrī Sidnejā. Filmas sižets notiek Austrālijas ziemeļos pirms Otrā pasaules kara. Angļu aristokrāte manto fermu Austrālijā un negribīgi noslēdz līgumu ar lopkopi, lai aizsargātu savu jauno īpašumu no pārņemšanas plāna. Pārvarot grūtības abi kopā ar saimniecības kalpotājiem pārdzen 1500 lopus pārdošanai uz Dārvinu. Dažus gadus vēlāk abi piedzīvo Dārvinas bombardēšanu no Japānas bruņoto spēku puses.