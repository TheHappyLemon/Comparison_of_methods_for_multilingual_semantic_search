Vojcehs Tomašs Ščensnijs (poļu: Wojciech Tomasz Szczęsny; dzimis 1990. gada 18. aprīlī) ir poļu futbolists, spēlē vārtsarga pozīcijā, Polijas futbola izlases dalībnieks. Pašlaik (2023) pārstāv Itālijas A sērijas klubu Turīnas "Juventus". Līdz 2015. gadam profesionāļa karjeru aizvadījis Anglijas līgu klubos. 2006. gadā pievienojās Londonas kluba Arsenal jaunatnes sistēmai, 2009. gadā tika iekļauts pirmajā komandā, vēlāk 2009.—2010. gadā tika izīrēts Pirmās Futbola līgas klubam Brentford. Pēc īres termiņa beigām atgriezās Arsenal un Anglijas Premjerlīgā aizvadīja vairāk nekā 100 spēles. 2015. gada jūlijā uz īres līguma pamata pievienojās Itālijas A sērijas klubam Roma. 2017. gada jūlijā pārgāja uz Turīnas "Juventus". Polijas izlases sastāvā spēlē kopš 2009. gada. Pārstāvējis izlasi 2012. gada un 2016. gada Eiropas čempionātā, kā arī 2018. gada FIFA Pasaules kausa un 2022. gada FIFA Pasaules kausa finālturnīrā.