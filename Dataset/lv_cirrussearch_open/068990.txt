Ormoka (angļu: City of Ormoc, filipīniešu: Lungsod ng Ormoc, varaju: Syudad han Ormoc, sebuāņu: Dakbayan sa Ormoc) ir pilsēta Filipīnās, Austrumu Visaju reģionā. Atrodas Leites salas rietumu krastā pie Kamotu jūras Ormokas līča. Ormoka dibināta 1834. gadā, pilsētas statusu ieguva 1947. gadā — vecākā pilsēta Austrumu Visaju reģionā. Pilsēta juridiski neietilpst Leites provincē, bet tiek pieskaitīta tai statistiskos izdevumos, kā arī veido vienotu Filipīnu kongresa vēlēšanu apgabalu kopā ar vairākām Leites municipalitātēm. Nozīmīgs salas rietumdaļas transporta, saimnieciskais un kultūras centrs.