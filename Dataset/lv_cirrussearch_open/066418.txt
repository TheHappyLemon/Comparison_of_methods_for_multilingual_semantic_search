Kristaps Dārgais (dzimis 1990. gada 9. augustā Rīgā) ir latviešu basketbolists, spēlē vieglā uzbrucēja un spēka uzbrucēja pozīcijā. 2023. gadā pārstāv Latvijas Basketbola līgas (LBL) klubu BK Ogre, kurā aizvadījis lielāko daļu karjeras. K. Dārgais ir viens no labākajiem slam-dunk pratējiem ne vien Latvijā, bet arī starptautiski, pazīstams arī kā profesionāls "dankeris". K. Dārgais nāk no Jumpravas, beidzis Jumpravas vidusskolu. Pēc tam absolvējis Rīgas Tehniskās universitātes Būvniecības fakultāti. Jaunatnes basketbolā trenējies Ogres sporta skolā, pārstāvējis tās komandu LJBL. Pirmie treneri Kaspars Sparāns un Pēteris Ozoliņš. Sākotnēji pieaugušo basketbolā spēlējis BK Ogre komandā Latvijas Basketbola līgas 2. divīzijā. Pirmā profesionālā komanda, ko pārstāvēja bija BK Latvijas Universitāte. Kopš 2017. gada pārstāv BK Ogre. Karjeras augstākais sasniegums — Latvijas Basketbola līgas sudraba medaļa BK Ogre sastāvā 2020. gadā un Latvijas—Igaunijas Basketbola līgas bronzas medaļa 2021. gadā. 2022. gadā atzīts par Latvijas—Igaunijas Basketbola līgas regulārās sezonas vērtīgāko spēlētāju. Vairākkārt piedalījies Latvijas Basketbola līgas Zvaigžņu spēlē un kļuvis par tās slam-dunk konkursu uzvarētāju.