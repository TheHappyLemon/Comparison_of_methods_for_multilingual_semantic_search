Andželo Peruci (itāļu: Angelo Peruzzi, dzimis 1970. gada 16. februārī) ir bijušais Itālijas futbolists, spēlējis vārtsarga pozīcijā, bijušais Itālijas futbola izlases dalībnieks. Peruci tiek dēvēts par vienu no visu laiku labākajiem itāļu vārtsragiem. Trīs reizes ieguvis Itālijas Serie A labākā vārtsarga balvu. Savas karjeras laikā pārstāvējis Roma, Hellas Verona, Juventus, Inter Milan un Lazio. Vislielākos panākumus guvis ar Juventus komandu, ar kuru viņš izcīnīja trīs Serie A titulus, Coppa Italia, UEFA kausu un UEFA Čempionu līgu. Savu karjeru noslēdza ar Lazio komandu 2007. gadā. Itālijas futbola izlases sastāvā piedalījies 31 spēlē. Kopā ar izlasi ieguvis 2006. gada FIFA Pasaules kausu. Vēl pārstāvējis izlasi 1992. gada vasaras olimpiskajās spēlēs, kā arī 1996. un 2004. gada Eiropas čempionātā.