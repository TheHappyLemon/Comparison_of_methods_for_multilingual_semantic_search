HERE (agrākie nosaukumi Nokia Maps un Ovi Maps) ir tīmekļa kartogrāfijas platforma, kas pieejama ar tīmekļa pārlūkprogrammu vai kā lietojumprogramma dažādās mobilās ierīcēs. Pakalpojums nodrošina karšu aplūkošanu un meklēšanu tajās, maršrutu plānošanu, trīs dimensiju kartes, satiksmes sastrēgumu reālā laika vizualizāciju u.c. Platformu sākotnēji izstrādāja Nokia, bet 2015. gadā tā pārdota Vācijas autobūves konsorcijam, kurā ietilpst Audi AG, BMW AG un Daimler AG. Nokia karšu programmatūra tika iniciēta 2001. gadā, kad izlaists Smart2Go — trīs dimensiju karšu saskarne tūrisma informācijas saņemšanai mobilajās ierīcēs. Smart2Go tika izstrādāts ES projekta TellMaris ietvaros. 2006. gadā Nokia nopirka Vācijas maršrutu plānošanas programmatūras uzņēmumu gate5 AG. 2007. gadā smart2go jau varēja lejupielādēt bez maksas. Nokia karšu pakalpojumi tika iekļauti 2007. gadā izveidotajā zīmolā Ovi ar nosaukumu Ovi Maps. Pakalpojumu piedāvājums paplašinājās 2008. gadā, kad nopirkts ASV uzņēmums NAVTEQ. 2010. gada janvārī izlaista jauna Ovi Maps versija v3.03, kura ļāva daudzām Nokia ierīcēm izmantot priekšā teicošo navigāciju. 2011. gada maijā, kad Nokia pārtrauca izmantot Ovi zīmolu, Ovi Maps pārdēvēts par Nokia Maps. 2012. gada novembrī Nokia paziņoja, ka kartogrāfijas pakalpojumi turpmāk tiks sniegti ar HERE zīmolu. 2014. gada maija beigās Nokia apakšvienība HERE nopirka ceļojumu plānošanas programmatūras izstrādātāju Desti, lai uzlabotu meklēšanas personalizāciju; 2. jūlijā HERE iegādājās reāllaika pareģojošās analīzes programmatūras izstrādātāju Medio, lai veidotu kontekstuālās kartes un lokācijas pakalpojumus, kas mainās atkarībā no situācijas un nodrošina augsti personalizētu informāciju. 2015. gada 3. augustā paziņots, ka Nokia par 2,8 miljardiem eiro pārdos HERE biznesu Vācijas autobūves konsorcijam, kurā ietilpst Audi AG, BMW AG un Daimler AG. Autobūvētāji cer ar HERE kartogrāfijas un lokācijas tehnoloģijām palielināt automašīnu autonomas vadāmības iespējas. Darījums pabeigts 2015. gada 4. decembrī. 2016. gada decembrī paziņots, ka Ķīnas karšu un lokācijas pakalpojumu sniedzējs NavInfo, Ķīnas interneta pakalpojumu sniedzējs Tencent un investīciju uzņēmums GIC kopīgi iegādāsies 10 % HERE kapitāldaļu. 2017. gada janvārī Intel iegādājās 15 % HERE kapitāldaļu ar mērķi sadarboties autonomo trasportlīdzekļu un lietu interneta tehnoloģijās. 2017. gada 19. septembrī HERE Technologies un Pioneer noslēdza kapitāla vienošanos. HERE ieguva aptuveni 3 % Pioneer akciju, bet Pioneer ieguva mazāk nekā 1 % HERE kapitāldaļu. Septembrī HERE Technologies Ķīnā izveidoja kopuzņēmumu ar NavInfo. 28 decembrī paziņots, ka HERE iegādāsies Vācijas uzņēmumu ATS Advanced Telematic Systems, kas izstrādā augstas drošības programmatūras atjaunināšanas bezvadu tehnoloģiju autotransportam.