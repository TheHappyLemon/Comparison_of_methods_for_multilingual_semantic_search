Hanss van Brēkelens (nīderlandiešu: Hans van Breukelen, dzimis 1956. gada 4. oktobrī) ir bijušais Nīderlandes futbolists, spēlējis vārtsarga pozīcijā, bijis Nīderlandes futbola izlases dalībnieks. Savu karjeru sācis Nīderlandes komandā FC Utrecht, kur viņš nospēlēja 142 mačus. 1982. gadā pievienojies Anglijas komandai Nottingham Forest, kur pavadījis divus gadus. Vēlāk spēlējis PSV Eindhoven komandā, ar kuru viņš izcīnīja sešus Eredivisie titulus, trīs Nīderlandes kausus, kā arī uzvarējis 1987.—1988. gada Eiropas kausa sezonā. Spēlējot Nīderlandē, van Brēkelens ir četras reizes atzīts par Nīderlandes gada labāko vārtsargu. Ar Nīderlandes futbola izlasi piedalījies kopumā 73 mačos. Triumfējis 1988. gada Eiropas čempionātā, kur finālā viņš atvairīja 11 metru soda sitienu. Piedalījies arī 1992. gada Eiropas čempionātā un 1990. gada FIFA Pasaules kausā.