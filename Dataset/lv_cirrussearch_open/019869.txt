Vronku "Amica" (poļu: KS Amica Wronki) ir bijušais Polijas futbola klubs, kura bāzes vieta bija Vronkos. Tika izveidots 1992. gadā, apvienojot klubus Błękitni Wronki un LZS Czarni Wromet Wróblewo. Par kluba sponsoru kļuva kompānija Amica, kuras fabrika atradās Vronku pilsētā. Klubs ir trīs reizes izcīnījis Polijas kausu un divas reizes uzvarējis Polijas superkausā. Lielākais panākums Polijas čempionātā ir divreiz izcīnīta 3. vieta (2002. un 2004. gadā). 2006. gadā apvienojās ar citu Ekstraklasa klubu Poznaņas "Lech", kas nebija ieguvis licenci jaunajai sezonai. Komanda ar nosaukumu Amica sāka sezonu 3. līgā, bet 2007. gadā beidza pastāvēt. Šajā klubā ir spēlējis Latvijas izlases futbolists Māris Smirnovs.