Margota Elisa Robija (angļu: Margot Elise Robbie; dzimusi 1990. gada 2. jūlijā) ir austrāliešu aktrise un producente. Zināma ar lomām dažādās lielbudžeta filmās, kā arī neatkarīgajā kino, par ko saņēmusi vairākus apbalvojumus, tostarp divas reizes nominēta Amerikas Kinoakadēmijas balvai, trīs Zelta globusa balvām un piecām BAFTA kino balvām. Žurnāls Time 2017. gadā viņu ierindoja starp 100 visietekmīgākajiem cilvēkiem pasaulē, bet Forbes 2019. gadā viņu iekļāva starp vispelnošākajām pasaules aktrisēm. Dzimusi un uzaugusi Kvīnslendā, Robija savu karjeru uzsāka televīzijas seriālā "Kaimiņi" (Neighbours), par ko divas reizes nominēta Logie balvai. Pēc pārcelšanās uz dzīvi ASV filmējusies seriālā Pan Am (2011—2012). 2013. gadā debitējusi lielajā kino ar lomu filmā "Ir laiks", tajā pašā gadā bija loma Mārtina Skorsēzes filmā "Volstrītas vilks". Vēlāk filmējusies tādās filmās kā "Fokuss", Suite Française, Z for Zachariah, "Pašnāvnieku vienība" un "Leģenda par Tarzānu" un "Plēsīgie putni (un kādas Arles Kīnas brīnumpasakainā emancipācija)". 2015. gadā tika nominēta BAFTA kino balvai kā gada uzlēcošā zvaigzne. Robija saņēmusi par savu aktierspēli saņēmusi pozitīvas kritiķu atsauksmes un nominēta kategorijā "Labākā aktrise galvenajā lomā" par Tonijas Hārdingas lomu biogrāfiskajā filmā "Es, Tonija" (2017). Kritiķu pozitīvo novērtējumu viņā saņēma arī par Elizabetes I lomu vēsturiskajā drāmā "Marija — Skotijas karaliene" (2018), Šeronas Teitas lomu komēdijdrāmā "Reiz Holivudā" (2019) un izdomātas Fox News darbinieces lomu drāmā "Skandāls" (Bombshell, 2019); viņa saņēmusi BAFTA kino balvas nominācijas par lomām visās trīs filmās un Kinoakadēmijas balvas nomināciju kategorijā "Labākā aktrise otrā plāna lomā" par pēdējo no tām. Robija precējusies ar producentu Tomu Ekliju un viņi ir producentu uzņēmums LuckyChap Entertainment līdzīpašnieki un dibinātāji. Uzņēmums veidojis vairākas filmas starp kurām ir arī "Daudzsološa jauna sieviete" (2020), kā arī televīzijas seriāls Dollface (2019–pašlaik) un miniseriāls Maid (2021).