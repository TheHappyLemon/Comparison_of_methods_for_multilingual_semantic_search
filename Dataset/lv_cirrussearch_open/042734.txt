Bahreinas Starptautiskā trase (arābu: حلبة البحرين الدولية) ir Formula 1 sacīkšu trase, kura atrodas Sahirā, Bahreinā. Tāpat kā daudzas citas 21. gadsimta sākumā būvētas F1 trases, to ir projektējis vācietis Hermans Tilke. Tā bieži tiek vienkārši saukta par Sahiru. Tā atrodas tuksnesī, tādēļ pirms sacīkstes smiltis tiek apstrādātas ar īpašu smidzināmu līdzekli, lai pēc iespējas mazāks to daudzums nonāktu uz trases un tādējādi tiktu nodarīti minimāli bojājumi braucēju rezultātiem un formulu vadāmībai. Trases būvniecība nedaudz aizkavējās, tāpēc trases pārstāvji lūdza Bērnijam Eklstonam inaugurālo sacīksti islāma valstī pārcelt uz 2005. gadu, tomēr lūgums tika noraidīts. Pirmās sacīkstes laikā trase bija nepabeigta, tomēr pietiekami labā stāvoklī, lai tur varētu notikt Formula 1 sacensības. Trases būvniecība izmaksāja 150 miljonus ASV dolāru. Tā ir vairākas trases vienā, no kurām divi izkārtojumi ir izmantoti Formula 1 sacensībās. Citus izkārtojumus izmanto, piemēram, dragreisā u.c. sacīkšu klasēs. Trases kopgarums ir 6,4 kilometri.