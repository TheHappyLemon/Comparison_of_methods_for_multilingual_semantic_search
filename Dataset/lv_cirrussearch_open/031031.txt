Nīna Simouna (angļu: Nina Simone, IPA: [ˈniːnə sɪˈmoʊn]; dzimusi 1933. gada 21. februārī, mirusi 2003. gada 21. aprīlī) bija amerikāņu dziedātāja, dziesmu autore, pianiste, aranžētāja, afroamerikāņu pilsonisko tiesību aktīviste. 12 gadu vecumā sniegusi klavierkoncertu bibliotēkā, kur viņas vecākiem (kā tumšādainajiem) bija jāpaliek skatītāju zāles aizmugurē. Mācījusies Džūljārdā. Sākotnēji tikai spēlēja klavieres, dziedātājas karjera sākās 1954. gadā, kad naktskluba, kurā viņa strādāja, īpašnieks draudēja atlaist no darba, ja vien viņa nesāks arī dziedāt. Sākumā bija pazīstama kā džeza dziedātāja. 20. gadsimta 60. gados kļuva par redzamu pilsonisko tiesību kustības pārstāvi, ierakstīja tādas dziesmas kā Mississippi Goddam un Old Jim Crow. Viņas populārākais skaņdarbs bija To Be Young, Gifted and Black. Draudzējās ar Mārtinu Luteru Kingu un Malkolmu X. Lielāku popularitāti ieguva, izpildot tautas mūzikas dziesmas un gospeļus, kā arī Bee Gees, Boba Dilana un Screaming Jay Hawkins dziesmas. Nīna Simouna bija dzimusi ļoti nabadzīgā ģimenē, vēlāk arī vecāki neatbalstīja viņas karjeras izvēli, jo viņa dziedāja naktsklubos tā saukto "velna mūziku", tādēļ viņa mainīja savu vārdu uz Nīna Simouna. Ģimenes starpā viņa bija zināma kā Einisa Ketlīna Veimona (Eunice Kathleen Waymon). Nosodot rasismu ASV, pameta valsti 1973. gadā, atlikušo dzīvi pavadīja Barbadosā, Āfrikā un Eiropā.