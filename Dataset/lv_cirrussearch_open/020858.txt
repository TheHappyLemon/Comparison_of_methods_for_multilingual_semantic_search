Džennāro Ivans "Rino" Gatuzo (itāļu: Gennaro Ivan "Rino" Gattuso; dzimis 1978. gada 9. janvārī) ir bijušais itāļu futbolists, tagad — futbola treneris. Spēlētāja karjeras laikā spēlēja uzbrūkošā pussarga pozīcijā. Lielāko karjeras daļu pārstāvēja Itālijas klubus, laikā no 1999. līdz 2012. gadam — Milan. Pārstāvot Milan, Gatuzo izcīnīja divas uzvaras UEFA Čempionu līgā (2003, 2007) un divas uzvaras Itālijas A sērijā (2004, 2011). Itālijas izlases sastāvā ir piedalījies trijos Pasaules kausos (2002, 2006, 2010) un divos Eiropas čempionātos (2004, 2008), 2006. gada Pasaules kausa izcīņā viņš Itālijas izlases sastāvā arī kļuva par čempionu, pats Gatuzo tika iekļauts turnīra simboliskajā izlasē. Pēc spēlētāja karjeras beigām kļuvis par treneri. Pirmais klubs trenera karjerā bija Šveices komanda Sion, kurā viņš darbojās kā spēlējošais treneris. Vēlāk vadījis Palermo, Grieķijas klubu OFI Crete, AC Pisa un Milan jauniešu komandu. 2017. gada novembrī kļuva par Milan galveno treneri. Pēc 2018.—2019. gada sezonas, kad komanda nespēja iekļūt UEFA Čempionu līgā, galvenā trenera amatu atstāja. 2019. gada decembrī tika apstiprināts par A sērijas kluba Napoli galveno treneri. 2020. gadā ar Napoli kļuva par Itālijas kausa ieguvēju. 2021. gadā nespēja aizvest komandu līdz vietai UEFA Čempionu līgā un sezonas beigās amatu atstāja. 2021. gada maijā Fiorentina paziņoja par Gatuzo iecelšanu galvenā trenera amatā, bet vēl līdz līguma spēkā stāšanās brīdim pēc abpusējas vienošanās tas tika atsaukts. 2022. gada jūnijā noslēdza līgumu uz divām sezonām ar Spānijas klubu Valencia, kļūstot par komandas galveno treneri. 2023. gada janvārī pēc abpusējas vienošanās amatu atstāja. 2023. gada 27. septembrī kļuva par Francijas kluba Marseļas "Olympique" galveno treneri. 2024. gada 19. februārī viņš tika atlaists pēc piecu mēnešu termiņa Marseļas kluba galvenā trenera amatā.