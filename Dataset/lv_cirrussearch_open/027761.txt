Mitra ir dievība indoirāņu mitoloģijā, kas tiek saistīta ar draudzību, izlīgumu, saticību un Saules gaismu. Sākotnēji viens no vēdiskās mitoloģijas galvenajiem dieviem, augstākā dieva Varunas pastāvīgais pavadonis, viens no pasaules pārvaldītājiem, kosmiskās un tikumiskās kārtības pārraugs. Himnās atainots, ka Mitra ir dienas un Saules valdnieks. Senajā irāņu zoroastrisma panteonā Mitra (Mifra) ir Saules dievs, augstākā dieva Ahuramazdas pavadonis. Mūsdienās Irānā tiek atzīmēti Mehregāna svētki — Mitras vārda diena. Pēdējos gadsimtos pirms mūsu ēras grieķu apdzīvotajās zemēs izveidojās Mitras kults, kas mūsu ēras sākumā izplatījās Romas impērijā, kur tas sevišķi populārs bija romiešu leģionāru vidē.