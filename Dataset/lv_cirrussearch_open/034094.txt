Mati Taneli Vanhanens (Matti Taneli Vanhanen; dzimis 1955. gada 4. novembrī) ir Somijas politiķis. No 2003. līdz 2010. gadam viņš bija Somijas premjerministrs, kā arī Somijas Centra partijas priekšsēdētājs. Viņš ir bijis aizsardzības ministrs (2003. gadā), finanšu ministrs (2020 — 2021). No 2021. līdz 2023. gadam Vanhanens bija Eduskuntas (parlamenta) priekšsēdētājs. Mati Vanhanens piedzima Jiveskilē universitātes profesora ģimenē. 1989. gadā viņš ieguva maģistra grādu sociālajās zinībās. Līdz ievēlēšanai Eduskuntā (parlamentā) 1991. gadā Vanhanens strādāja par žurnālistu. Parlamentā viņš nodarbojās ar ekoloģijas jautājumiem, piemēram bija pret jaunu atomelektrostaciju celtniecību, kaut arī pats bija enerģētikas uzņēmuma Fortum valdē. Viņš darbojās Konvencijā par Eiropas nākotni, kur kritizēja tās priekšsēdētāju Valerī Žiskāru d'Estēnu par autoritārisma iezīmēm. Vanhanens pats sevi raksturoja kā eiroskeptiķi. No 2003. līdz 2010. gadam Mati Vanhanens bija Somijas premjerministrs. Viņa valdības laikā tika samazināta ienākuma nodokļa maksimālā likme no 35,5 % līdz 32,5 %. 2006. gadā Vanhanens kandidēja uz Somijas prezidenta amatu, bet netika ievēlēts. Mati Vanhanens dzīvo Klaukalā.