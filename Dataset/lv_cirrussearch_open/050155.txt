1. FC Union Berlin, saukts arī par Berlīnes "Union", ir profesionāls Vācijas futbola klubs no Berlīnes. Pašlaik spēlē Vācijas Bundeslīgā. Mājas spēles aizvada Stadion An der Alten Försterei (no vācu valodas — Stadions pie vecās mežniecības), kura ietilpība ir 22 012 vietas. Klubs ir dibināts 1966. gadā, taču par tā priekšteci tiek uzskatīts 1906. gada dibinātais klubs FC Olympia Oberschöneweide (vēlāk tika saukts par SC Union 06 Oberschöneweide), kas 1923. gadā izcīnīja Vācijas vicečempionu titulu. Līdz 1990. gadam spēlēja Vācijas Demokrātiskās Republikas futbola līgu sistēmā. 1968. gadā izcīnīja VDR kausu (FDGB-Pokal). Pēc Vācijas apvienošanas spēlēja zemākajās līgās, līdz 2019. gadā pēc 3. vietas 2. Bundeslīgā uzvarēja pārspēlēs par vietu Bundeslīgā un pirmo reizi kvalificējās augstākajai līgai. 2001. gadā klubs ir spēlējis Vācijas kausa finālā, kurā ar 0:2 zaudēja Gelzenkirhenes "Schalke 04". Tas deva iespēju 2001.—2002. gada sezonā spēlēt UEFA kausā.