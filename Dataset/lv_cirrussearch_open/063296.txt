Normans Frederiks Džuisons (angļu: Norman Frederick Jewison; dzimis 1926. gada 21. jūlijā, miris 2024. gada 20. janvārī) bija Kanādas kinorežisors, scenārists un kinoproducents. Kopumā režisējis 24 pilnmetrāžas filmas un trīs reizes, trīs dažādās desmitgadēs ir ticis nominēts Amerikas Kinoakadēmijas balvai kategorijā "Labākais režisors", par filmām "Nakts karstumā" (1967), Fiddler on the Roof (1971) un "Mēnessērdzīgais" (Moonstruck, 1987). Režisējis dažādu žanru filmas, kā drāmu The Cincinnati Kid (1965), komēdiju The Russians Are Coming, the Russians Are Coming (1966), kriminālfilmu "Tomasa Krauna afēra" (1968), mūziklu "Jēzus Kristus Superzvaigzne" (Jesus Christ Superstar, 1973), zinātniskās fantastikas filmu Rollerball (1975), neo-noir filmu F.I.S.T. (1978), komēdijdrāmas ...And Justice for All (1979) un Other People's Money (1991), mistērijas filmas A Soldier's Story (1984) un Agnes of God (1985), biogrāfisko filmu "Viesulis" (The Hurricane, 1999) un drāmu The Statement (2003). Savās filmās bieži attēlojis sabiedrības sociālās un politiskās problēmas, bieži strīdus izraisošus un pretrunīgus tematus padarot pieejamus plašākai auditorijai. Saņēmis vairākas balvas, piemēram, Sudraba lāci Berlīnes starptautiskajā kinofestivālā, kā arī ticis nominēts trim Zelta globusa balvām un vienai BAFTA kino balvai. 71. Kinoakadēmijas balvu pasniegšanas ceremonijā saņēmis Ērvinga Tālberga memoriālo balvu. Viņa filmas kopumā ir tikušas nominētas 41 Kinoakadēmijas, 22 BAFTA un 41 Zelta globusa balvai.