Edvards Bridžs Densons III (angļu: Edward Bridge Danson III, dzimis 1947. gada 29. decembrī) ir amerikāņu aktieris un kinoproducents. Vislabāk pazīstams ar galveno lomu televīzijas seriālā Cheers (1982—1993), kā arī filmās Three Men and a Baby (1987) un Three Men and a Little Lady (1990). Piedalījies arī CBS kriminālseriālos "CSI Lasvegasa" (2000—2015) un "CSI: kibernoziegumi" (2015—2016). 2015. gadā piedalījies seriālā "Fārgo". No 2016. gada līdz 2020. gadam Densons piedalījās NBC komēdijseriālā The Good Place. Kopš 2021. gada arī attēlo galveno lomu seriālā Mr. Mayor. Savas karjeras laikā, Densons ir ticis nominēts 18 Emmy balvām, uzvarot divas reizes, 11 Zelta globusa balvām, uzvarot trīs reizes, kā arī vienreiz Ekrāna aktieru ģildes balvai. Densonam ir piešķirta zvaigzne Holivudas Slavas alejā.