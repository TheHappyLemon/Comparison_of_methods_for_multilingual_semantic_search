Jans Kollers (čehu: Jan Koller, dzimis 1973. gada 30. martā) ir bijušais Čehijas futbolists, spēlēja uzbrucēja pozīcijā. Kollers savu karjeru sāka Čehijas komandā Prāgas "Sparta", vēlāk pievienojās Beļģijas komandai Lokeren, kur viņš kļuva par Beļģijas līgas labāko vārtu guvēju. Ar Anderlecht komandu Kollers izcīnīja divus Beļģijas Pirmās divīzijas čempionu titulus. 2001. gadā Kollers pievienojās Borussia Dortmund un jau pirmajā sezonā kļuva par čempionu. Vēlāk Kollers spēlēja Monaco, 1. FC Nürnberg, Krylia Sovetov un Cannes. Kollers ir visu laiku labākais Čehijas futbola izlases vārtu guvējs. Viņš izlasi pārstāvēja trijos Eiropas čempionātos, kā arī 2006. gada FIFA Pasaules kausā.