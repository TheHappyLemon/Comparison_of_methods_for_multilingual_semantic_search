Pols Entonijs Sorvino (angļu: Paul Anthony Sorvino; dzimis 1939. gada 13. aprīlī, miris 2022. gada 25. jūlijā) bija amerikāņu aktieris, operdziedātājs, uzņēmējs, scenārists un tēlnieks. Kino un televīzijā visbiežāk atveidojis autoritatīvus tēlus, kas darbojas gan kriminālajā pasaulē, gan likuma pusē. Sorvino plašāku atpazīstamību ieguva pēc Lukēze kriminālās ģimenes caporegime Polija Cicero (balstīts uz īsta gangstera Pola Vario dzīves) lomas Mārtina Skorsēzes 1990. gada gangsterfilmā "Labie puiši" un Ņujorkas policijas departamenta seržanta Fila Ceretas lomas televīzijas seriāla "Likums un kārtība" otrajā sezonā. Vēl viņš bieži atveidojis tēvus, piemēram, Džuljetas tēvu Baza Lurmena 1996. gada filmā "Romeo un Džuljeta", Brūsa Vilisa tēla tēvu seriālā "Aģentūra "Mēnessgaisma"" (Moonlighting) un Džefa Gārlina tēla tēvu seriālā The Goldbergs. Atveidojis otrā plāna lomas filmās A Touch of Class (1973), "Sarkanie" (1981), The Rocketeer (1991), The Cooler (2003) un filmā "Niksons" (Nixon, 1995), kurā atveidoja Henriju Kisindžeru. Lai gan parasti viņš atveidoja dramatiskas otrā plāna lomas, tomēr reizēm viņš atveidojis arī galvenās lomas, piemēram, filmā Bloodbrothers (1978), kā arī komēdijās, piemēram Kārla Rainera kinokomēdijā Oh, God! (1977). Sorvino nominēja Tony balvai kā labāko aktieri par lomu 1972. gada iestudējumā That Championship Season, vēlāk viņš piedalījies šīs lugas televīzijas un kino adaptācijās. Viņš ir aktieru Miras Sorvino un Maikla Sorvino tēvs.