"Trusis Džodžo" (angļu: Jojo Rabbit) ir 2019. gada ASV satīriskā melnā komēdija. Filmas režisors un scenārija autors ir Taika Vaititi. Filmas scenārijs veidots pēc Kristīnes Loinensas grāmatas Caging Skies motīviem. Romāns Grifins Deiviss atveido filmas galveno varoni Johanesu "Džodžo" Betcleru, hitlerjūgendu, kas uzzina, ka viņa māte (Skārleta Johansone), bēniņos slēpj ebreju meiteni (Tomasina Makenzija). Viņam jāpārdomā savas vērtības, vienlaikus komunicējot ar savu iedomu draugu — Ādolfa Hitlera idiotisko versiju (Vaititi). Pārējās lomas atveido Rebela Vilsone, Stīvens Merčants, Elfijs Alens un Sems Rokvels. Filmas pirmizrāde norisinājās 2019. gada 8. septembrī 44. Toronto Starptautiskajā kinofestivālā, kur tā ieguva galveno balvu — Grolša ļaužu izvēles balvu. Filmu "Trusis Džodžo" ASV kinoteātros sāka demonstrēt 2019. gada 18. oktobrī, bet Latvijas kinoteātros filmu demonstrē no 2020. gada 3. janvāra. Filma saņēmusi dalītu kritiku, galvenokārt kritizējot par komisku nacistu attēlojumu, tomēr pozitīvi vērtējot aktieru tēlojumu, scenāriju, humoru un sirsnīgo vēstījumu. Amerikas Kinoinstitūts šo filmu ierindojis starp gada desmit labākajām filmām. Filma tika nominēta 77. Zelta globusa balvai kategorijās "Labākā filma — mūzikls vai komēdija" un "Labākais aktieris mūziklā vai komēdijā". Filma saņēmusi sešas nominācijas 92. Kinoakadēmijas balvai, tostarp kategorijās "Labākā filma", "Labākā aktrise otrā plāna lomā" (Johansone), bet ieguva balvu kategorijā "Labākais adaptētais scenārijs".