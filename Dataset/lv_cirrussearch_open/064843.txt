Patrīcija Nīla (angļu: Patricia Neal, dzimusi 1926. gada 20. janvārī, mirusi 2010. gada 8. augustā) bija amerikāņu ekrāna un skatuves aktrise. Nīla bija viena no zināmākajām 1950. un 1960. gadu Holivudas zvaigznēm. Savas karjeras laikā saņēmusi Amerikas Kinoakadēmijas balvu, Zelta globusa balvu, Tony balvu un divas BAFTA kino balvas. Nominēta trim Emmy balvām. Viņas zināmākās lomas ir Roberta Vaiza zinātniskās fantastikas filmā "Diena, kad apstājās Zeme" (Day the Earth Stood Still, 1951), Elija Kazana drāmā A Face in the Crowd (1957) un Bleika Edvardsa romantiskajā komēdijā "Brokastis pie "Tifanija"" (1961). Par lomu vesterna filmā Hud (1963) saņēmusi Kinoakadēmijas balvu kategorijā "Labākā aktrise galvenajā lomā".