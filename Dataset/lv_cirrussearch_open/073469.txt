Erīda, arī Erida, oficiālais nosaukums 136199 Eris (simbols: ), pazīstama arī ar nosaukumiem 2003UB313 un Ksena, ir Saules sistēmā masīvākā no zināmajām pundurplanētām, taču ne lielākā pēc diametra — Erīdas diametrs ir aptuveni 2326 ± 12 km liels, iekams Plutona diametrs ir teju 2372 ± 4 km liels. Tomēr Erīda ir devītais masīvākais ķermenis orbītā ap Sauli (tā ir par 27% smagāka nekā Plutons). Erīda ir viens no transneptūna objektiem. To 2005. gada janvārī atklāja amerikāņu zinātnieks Maikls Brauns ar saviem kolēģiem no Kalifornijas Tehnoloģiju institūta. Erīda atrodas Koipera joslā, kas savukārt atrodas aiz Plutona orbītas. Šis objekts ir masīvāks par Plutonu, tāpēc sākotnēji domāja, ka to varēs uzskatīt par desmito Saules sistēmas planētu.