Aleksandrs Džordževičs (serbu: Александар "Саша" Ђорђевић; dzimis 1967. gada 26. augustā) ir bijušais serbu basketbolists, tagad — basketbola treneris. Viņa tēvs Bratislavs Džordževičs arī bijis profesionāls basketbolists un basketbola treneris. Spēlētāja karjeras laikā spēlējis dažādos Eiropas klubos, KK Partizan sastāvā kļuvis par Eirolīgas čempionu 1992. gadā. 1996. gadā 8 spēles aizvadīja NBA kluba Portlendas "Trail Blazers" sastāvā. 2008. gadā iekļauts Eirolīgas 50 visu laiku izcilāko spēlētāju sarakstā. Izlašu (Dienvidslāvija, vēlāk Serbija un Melnkalne) sastāvā 1996. gada vasaras olimpiskajās spēlēs kļuva par vicečempionu, ir trīskārtējs Eiropas čempions (1991, 1995, 1997). 1995. gadā tika atzīts par Dienvidslāvijas gada labāko sportistu. Pēc sportista karjeras beigām kļuvis par treneri. Ir pašreizējais Serbijas izlases galvenais treneris. Viņa vadībā izlase izcīnījusi sudraba medaļu 2016. gada vasaras olimpiskajās spēlēs, 2014. gada Pasaules kausā un 2017. gada Eiropas čempionātā.