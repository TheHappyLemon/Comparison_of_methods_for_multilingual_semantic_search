"Jaukās dienas" (angļu: Perfect Days) ir 2023. gada Japānas un Vācijas kopražojuma drāmas filma, kuras režisors ir Vims Venderss. Filmā galveno lomu atveido Kodži Jakušo. Filma stāsta par Tokijas tualešu tīrītāju, kurš, braucot uz darbu, klausās rokmūziku. Filmas "Jaukās dienas" pirmizrāde notika 2023. gada 25. maijā 76. Kannu kinofestivālā, kur tā sacentās par Zelta palmas zaru. Jakušo par savu tēlojumu saņēma festivāla labākā aktiera balvu. "Jaukās dienas" izvēlēta kā Japānas labākā starptautiskās spēlfilmas kandidatūra 96. Kinoakadēmijas balvai. Tā ir pirmā Japānas kandidatūra, kuras režisors pats nav japānis. Filma saņēma pozitīvas kritiķu atsauksmes, nosaucot to par Vendersa karjeras meistardarbu. Tīmekļa vietnē Rotten Tomatoes filmai ir 93% vērtējums.