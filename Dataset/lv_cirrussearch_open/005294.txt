Ališija Audžello Kuka (angļu: Alicia Augello Cook; dzimusi 1981. gada 25. janvārī Ņujorkā, ASV), labāk pazīstama ar savu skatuves vārdu Ališija Kīsa (angļu: Alicia Keys), ir amerikāņu ierakstu māksliniece, mūziķe un aktrise. Septiņu gadu vecumā viņa sāka spēlēt klasisko mūziku. Savu pirmo studijas albumu Songs in A Minor viņa pārdeva 12 miljonos kopiju visā pasaulē. Viņa kļuva par 2001. gada visvairāk savus ierakstus pārdevušo ritmblūza mākslinieci un visvairāk savus ierakstus pārdevušo jauno mākslinieci. Par albumu viņa saņēma divas Grammy balvas. Arī 2003. gadā izdotais otrs albums The Diary of Alicia Keys guva starptautiskus panākumus, jo tika pārdots 8 miljonos kopiju visā pasaulē. Par šo albumu viņa saņēma 4 Grammy balvas 2005. gadā. Trešais studijas albums As I Am tika izdots 2007. gadā un tika pārdots 6 miljonos kopiju. 2009. gadā viņa izdeva ceturto studijas albumu The Element of Freedom, kas kļuva par viņas pirmo Apvienotās Karalistes albumu topā iekļuvušo ierakstu. Kopumā savus ierakstus ir pārdevusi vairāk nekā 30 miljonos kopiju visā pasaulē. Žurnāls Billboard viņu nosauca par 2000. gadu labāko ritmblūza mākslinieci. 2010. gadā VH1 viņu iekļāva savā 100 visu laiku izcilāko mākslinieku sarakstā.