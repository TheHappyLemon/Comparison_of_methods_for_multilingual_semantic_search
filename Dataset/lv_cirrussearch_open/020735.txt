Kaskinena (somu: Kaskinen; zviedru: Kaskö) ir pilsēta un pašvaldība Somijas rietumos, Pohjanmā, Botnijas līča krastā. Kaskinenā dzīvo 1374 iedzīvotāji (2013. gada 28. februārī). Tā ir mazākā pašvaldība ar pilsētas statusu pēc iedzīvotāju skaita un otrā mazākā pēc sauszemes platības. Pašvaldībā iedzīvotāju vairākums (66 %) runā somu valodā, bet 28 % — zviedriski. Pilsēta izvietojusies uz salas, kuru ar pārējo valsti savieno divi tilti. Kaskinenā ir osta, kā arī to sasniedz dzelzceļa līnija, kura tiek izmantota kravu transportēšanai. Kaskinenu (Kaskö) 1785. gadā dibināja Zviedrijas karalis Gustavs III. Pilsēta nosaukumu ieguva no salas, kurā tā atrodas un kura dažādos laikus dokumentos rakstīta kā Kaskisöyen, Casköö, Kaskisöö, Kaskin. Vārds "ö" zviedriski nozīmē "sala". 19. gadsimtā iedzīvotāju galvenā nodarbošanās bija zvejniecība un tirdzniecība. 20. gadsimtā pilsētā izbūvēta lielāka osta, ierīkots dzelzceļš, kokzāģētava un citas ražotnes. 1970. gados uzņēmums Metsä-Botnia Kaskinenā uzcēla celulozes fabriku, kura slēgta 2009. gadā. 2005. gadā pašvaldībā atvēra ražotni kokapstrādes uzņēmums M-real.