Marsels van Bastens (nīderlandiešu: Marcel "Marco" van Basten; dzimis 1964. gada 31. oktobrī Utrehtā) ir bijušais Nīderlandes futbolists, bijis arī AFC Ajax galvenais treneris. Līdz 2008. gada Eiropas futbola čempionātam viņš vadīja Nīderlandes izlasi. Spēlētāja karjeras laikā 1980. un 1990. gados viņš spēlēja Amsterdamas "Ajax un AC Milan. Viņš tiek uzskatīts par vienu no labākajiem uzbrucējiem futbola vēsturē un savas īsās karjeras laikā guva 277 vārtus. Viņa karjeru pārtrauca savainojums. Van Bastens izcēlās ar atlētisku spēli ar bumbu, taktisko gudrību, efektīgiem sitieniem no gaisa. Trīs reizes viņš saņēma Ballon d'Or balvu kā Eiropas gada labākais futbolists (1988., 1989. un 1992. gadā) un FIFA Pasaules gada spēlētāja balvu 1992. gadā. Van Bastens ierindojās astotajā vietā Francijas iknedēļas žurnāla France Football balsojumā par Gadsimta spēlētāju, izvēloties bijušos Ballon d'Or ieguvējus. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē.