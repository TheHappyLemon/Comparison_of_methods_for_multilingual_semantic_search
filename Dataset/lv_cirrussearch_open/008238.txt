Marks Luī Reki (Mark Louis Recchi; dzimis 1968. gada 1. februārī Kemlupsā, Britu Kolumbijā, Kanādā) ir bijušais kanādiešu hokejists, spēlējis labās malas uzbrucēja pozīcijā, bijis Kanādas hokeja izlases dalībnieks. 2017. gadā uzņemts Hokeja slavas zālē. Karjeras laikā pārstāvējis Pitsburgas "Penguins", Filadelfijas "Flyers", Monreālas "Canadiens", Karolīnas "Hurricanes", Atlantas "Thrashers", Tampabejas "Lightning" un Bostonas "Bruins" klubus. Karjeras beigšanas brīdī viņš bija vecākais aktīvais hokejists NHL līgā, kā arī līderis starp aktīvajiem spēlētājiem gūto punktu un aizvadīto spēļu ziņā. 1988. gada NHL draftā viņu Pitsburgas "Penguins" izraudzījās ar kopējo 67. kārtas numuru. Karjeras laikā ir trīs reizes izcīnījis Stenlija kausu — 1991. gadā ar Pitsburgas "Penguins", 2006. gadā ar Karolīnas "Hurricanes" (vienīgā sezona šī kluba sastāvā) un 2011. gadā ar Bostonas "Bruins". Tāpat septiņas reizes piedalījies NHL Visu zvaigžņu spēlē, 1997. gadā tika atzīts par spēles MVP. Pēc 2010.—2011. gada sezonas beigām viņš paziņoja par karjeras beigšanu. Kanādas izlases sastāvā ir spēlējis 1998. gada ziemas olimpiskajās spēlēs, 1993. un 1997. gada Pasaules čempionātā.