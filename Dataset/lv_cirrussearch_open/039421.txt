Šis raksts ir par autosportistu. Par citām jēdziena Bergers nozīmēm skatīt nozīmju atdalīšanas lapu. Gerhards Bergers (vācu: Gerhard Berger, dzimis 1959. gada 27. augustā, Vērglā, Austrijā) ir Austrijas autosportists, bijušais Formula 1 pilots. Bergers uzsāka savu karjeru ATS, 1984. gadā. Viņš sāka braukt sezonas nobeigumā. 1985. gadā austrietis visu sezonu nobrauca Arrows. Pēdējās divās sacīkstēs, Dienvidāfrikas un Austrālijas GP Gerhards izcīnīja punktus. 1986. gadā punkti jau bija pierasta lieta. Meksikas GP Bergers ar savu Benetton spēja izcīnīt uzvaru, pateicoties kurai 1987. gadā viņš jau bija nonācis itāļu Ferrari. Pēdējās divās sacīkstēs pilots izcīnīja uzvaras. Sezonas beigās viņš bija piektais ar 36 punktiem. 1988. gadā Bergers bija "labākais no pārējiem", jo atpalika vien no neuzvaramajiem McLaren pilotiem, Sennas un Prosta. Bergers kļuva par vienīgo tās sezonas sacīkšu uzvarētāju, kurš nebrauca McLaren. 1989. gadā Bergers finišēja tikai trīs sacīkstēs sezonas beigās, tomēr tad tās bija augstas vietas (viena uzvara un divas otrās vietas). 1990. gadā Bergers brauca McLaren. Viņš ne reizi neizcīnīja uzvaru, tomēr bieži kāpa uz pjedestāla. Nākamajās divās sezonās viņš izcīnīja pa vienai uzvarai, bet 1993. gadā atgriezās Ferrari un tādas vairs neizcīnīja. 1994. gadā viņš tomēr vienreiz kāpa uz pjedestāla augstākā pakāpiena, tomēr līdz nākamajai uzvarai vajadzēja gaidīt līdz 1997. gadam, kad Benetton sastāvā viņš izcīnīja Vācijas GP uzvaru. Sezonas beigās viņš beidza savu karjeru. Kādu laiku viņš bija BMW Motorsport sacīkšu direktors un viņu bieži varēja redzēt Williams komandas boksos. Kopš 2006. gada viņš ir Scuderia Toro Rosso līdzīpašnieks.