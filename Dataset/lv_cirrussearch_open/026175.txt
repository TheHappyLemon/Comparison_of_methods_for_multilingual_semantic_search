Philae ir Eiropas Kosmosa aģentūras nolaižamais aparāts, ko uz Čurjumova—Gerasimenko komētas kodola nogādāja zonde Rosetta. 2014. gada novembrī tas kļuva par vēsturē pirmo kosmisko aparātu, kas veicis mīkstu nolaišanos uz komētas. Aparāts no Zemes startēja 2004. gada 2. martā ar nesējraķeti Ariane 5G+. Zondes Rosetta sastāvā tas vairāk nekā desmit gadu veica ceļojumu uz Čurjumova—Gerasimenko komētu. Ceļojuma laikā veikti vairāki Zemes un Marsa, kā arī asteroīdu Šteins un Lutēcija pārlidojumi. 2014. gada 6. augustā Rosetta iegāja orbītā ap Čurjumova—Gerasimenko komētu. 2014. gada 12. novembrī 08:35 UTC Philae atdalījās no Rosetta. Uz komētas kodola tas nosēdās 15:35 UTC. Apstiprinājuma signāls par nolaišanos saņemts 16:03 UTC. Telemetrijas dati rādīja, ka pēc aparāta pieskaršanās komētas virsmai nav nostrādājis raķešdzinējs, kuram vajadzēja piespiest Philae pie virsmas, un nav izlaistas divas harpūnas, kurām aparātu vajadzēja fiksēt. Izrādījās, ka nolaižamais aparāts ir vairākas reizes atlēcis no virsmas un īstenībā veicis trīs nolaišanās: 15:33, 17:26 un 17:33 UTC. Pastāvīgajā nosēšanās vietā Philae atrodas netālu esošas klints ēnā, tādēļ tā saules baterijas nav pienācīgi apspīdētas. 14. novembra rītā novērtēts, ka akumulatorā elektroenerģijas pietiks tikai atlikušajai dienai. Lai paspētu iegūt maksimāli iespējamos zinātniskos datus, tika veikta grunts urbšana, un izpētas dati noraidīti uz Rosetta, no kurienes uz Zemi. Sakari ar Philae pazuda 00:36 UTC, jo akumulators bija pilnībā izlādējies. Speciālisti cerēja, ka Philae darbība atjaunosies, kad tā saules baterijas saņems pietiekamu gaismas daudzumu. Tas notika 2015. gada 13. jūnijā. 20:28 UTC tika saņemts signāls no nolaižamā aparāta. Jūnijā vēl izdevās nodibināt vairākus sakaru seansus, saņemot informāciju, ka Philae ir darbspējīgs. Pēdējais signāls saņemts 9. jūlijā. Turpmākie mēģinājumi sazināties ar aparātu bija neveiksmīgi. 2016. gada februārī Philae atzīts par zaudētu.