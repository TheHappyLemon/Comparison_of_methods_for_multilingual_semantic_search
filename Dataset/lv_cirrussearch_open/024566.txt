Denjels Kens "Dens" Inoue (japāņu: 井上 建, Inoue Ken, angļu: Daniel Ken "Dan" Inouye; dzimis 1924. gada 7. septembrī, miris 2012. gada 17. decembrī) bija japāņu izcelsmes ASV politiķis. Dienējis ASV Armijā, piedalījies Otrajā pasaules karā, kur kaujā Eiropā zaudēja labo roku. Viņš ir viens no 21 ASV aziāta, kas saņēmis ASV augstāko militāro ordeni — Goda medaļu. Tāpat ir saņēmis (pēc nāves) ASV augstāko civilo ordeni — Prezidenta brīvības medaļu. Inoue pārstāvēja Havajas Kongresā kopš to kļūšanas par ASV štatu. Bija pirmais japāņu izcelsmes amerikānis ASV Pārstāvju palātā, vēlāk bija arī pirmais Senātā. 58 gadus ilgajā amatpersonas karjerā nezaudēja nevienās vēlēšanās. 1959. gadā ticis ievēlēts ASV Pārstāvju palātā, kur darbojās līdz 1963. gadam, kad tika ievēlēts Senātā. Senatora amatā pavadīja atlikušo dzīves daļu, pēdējos divus ar pusi gadus bija arī Senāta prezidents pro tempore, tādējādi bija trešais līnijā uz ASV prezidenta vietu pēc viceprezidenta un Pārstāvju palātas spīkera. Inoue bija augstāko rangu sasniegušais aziātu izcelsmes politiķis ASV vēsturē. Nāves brīdī viņš bija vecākais ASV Senāta loceklis. Denjels Inoue bija arī otrs visilgāk Senātā bijušais senators pēc Roberta Bērda.