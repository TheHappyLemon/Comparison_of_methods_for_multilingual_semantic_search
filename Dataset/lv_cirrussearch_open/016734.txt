Gundars Upenieks (dzimis 1971. gada 31. martā Madonā) ir bijušais latviešu biatlonists. 1999. gadā absolvējis LSPA. Karjeras laikā piedalījies četrās Olimpiskajās spēlēs (1992, 1994, 1998, 2002). 1998. gadā Nagano Latvijas vīriešu stafetes izlases sastāvā izcīnījis 6. vietu. G. Upenieka lielākais sasniegums Pasaules čempionātos individuālajās distancēs ir 1999. gadā Kontiolahti izcīnītā 14. vieta sprintā. 2001. gadā kļuvis par pasaules čempionu vasaras biatlona stafetē. 2002. gada Eiropas čempionātā izcīnījis 3. vietu stafetē Latvijas komandas sastāvā. Laikā no 2002. līdz 2006. gadam bijis Latvijas Biatlona federācijas ģenerālsekretārs.