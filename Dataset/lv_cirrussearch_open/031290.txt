Daglass Normans Hārvijs (angļu: Douglas Norman Harvey; dzimis 1924. gada 19. decembrī Monreālā, Kanādā, miris 1989. gada 26. decembrī Monreālā, Kanādā) bija kanādiešu hokejists, spēlēja aizsarga pozīcijā. Viņš tiek uzskatīts par vienu no visu laiku izcilākajiem aizsargiem hokejā. 7 reizes (1955—1958, 1960—1962) viņš ieguva Džeimsa Norisa balvu, kuru piešķir līgas labākajam aizsargam. D. Hārvijs NHL karjeru sāka 1947. gadā, kad 35 spēles aizvadīja Monreālas "Canadiens" sastāvā. "Canadiens" rindās viņš arī aizvadīja savas karjeras spožākos gados, nospēlējot tajā vēl 13 sezonas, līdz pārgāja uz Ņujorkas "Rangers". Ņujorkā viņš nospēlēja 3 sezonas, pēc kurām vairākas sezonas aizvadīja AHL. NHL viņš atgriezās tikai 1966. gadā, kad pievienojās Detroitas "Red Wings". Tās rindās gan viņš aizvadīja tikai 2 spēles. Nākamajā sezonā viņš aizvadīja 8 spēles Sentluisas "Blues" sastāvā, bet 1968.—1969. gada sezonā "Blues" sastāvā viņš nospēlēja jau 70 spēles. Pēc šīs sezonas viņš arī atvadījās no profesionālā hokeja. Savas karjeras laikā viņš veselas sešas reizes izcīnījis Stenlija kausu un visas 6 kopā ar "Canadiens". 1960.—1961. sezonā viņš bija Monreālas kluba kapteinis. Pēc savas karjeras beigām viņš tika iekļauts arī NHL Slavas zālē. 2000. gadā Kanādas pasts izdeva pastmarku ar Hārvija attēlu uz tās, bet 1998. gada The Hockey News aptaujā viņš tika atzīts par sesto visu laiku izcilāko hokejistu.