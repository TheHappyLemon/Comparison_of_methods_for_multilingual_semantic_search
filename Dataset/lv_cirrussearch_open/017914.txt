Longailenda (angļu: Long Island — ‘Garā sala’) ir sala Ņujorkas štatā, ASV. Tā sastāv no četriem apgabaliem, no kuriem divi — Bruklina un Kvīnsa — ir Ņujorkas pilsētas rajoni, savukārt abi pārējie (Nasava, Sufolka) ir Ņujorkas piepilsētas. Saskaņā ar 2010. gada ASV tautas skaitīšanas datiem salā dzīvo vairāk nekā 7,5 miljoni cilvēku, tādējādi tā ir apdzīvotākā sala ASV teritorijā. Tāpat tā ir 17. apdzīvotākā sala pasaulē, ar vairāk iedzīvotājiem nekā Īrijā (6,4 miljoni) vai Jamaikā (2,9 miljoni). Ja Longailenda būtu štats, tad tas būtu 13. lielākais ASV štats pēc iedzīvotāju skaita. Longailenda ir 190 km gara un 37 km plata. Uz salas atrodas divas no Ņujorkas galvenajām lidostām: Lagardijas lidosta un Džona Kenedija lidosta. Bruklinu un Kvīnsu (tādējādi arī Longailendu) ar pārējiem trim Ņujorkas rajoniem savieno 9 tilti un 13 tuneļi. Longailendā atrodas vairāki sporta klubi, tai skaitā MLB beisbola klubs Ņujorkas "Mets", NBA basketbola klubs Bruklinas "Nets", NHL hokeja klubs Ņujorkas "Islanders".