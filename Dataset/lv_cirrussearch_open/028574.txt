Šis raksts ir par asteroīdu. Par citām jēdziena Atons nozīmēm skatīt nozīmju atdalīšanas lapu. Atons, arī 2062 Atons ir asteroīds ar diametru apmēram 1,1 km. Objekts ir Zemei tuvais asteroīds, pieder Atona tipa asteroīdu grupai. Asteroīdu atklāja 1976. gada 7. janvārī amerikāņu astronome Eleonora Helina (Eleanor Helin) Palomaras observatorijā. Tas bija pirmais atklātais Atona tipa asteroīds, kopumā E. Helina atklājusi 872 dažādu tipu asteroīdus. Objektu nodēvēja par Atonu. Atons ēģiptiešu reliģijā un mitoloģijā ir saules diska personifikācija. Atons bija pirmais atklātais asteroīds, kura orbītas lielā pusass ir mazāka par 1 AU. Tas nozīmē, ka objekta orbīta atrodas Zemes orbītas iekšpusē, bet pārklāj to, Atonam tuvojoties afēlijam. Atona vārdā nosaukta grupa asteroīdu ar līdzīgiem orbītas parametriem. Pašreiz zināmi vairāk nekā 900 Atona tipa asteroīdu. Atons pieder S tipa asteroīdiem, sastāv no silikātu minerāliem.