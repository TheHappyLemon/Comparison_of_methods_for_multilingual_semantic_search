Antverpenes zooloģiskais dārzs (nīderlandiešu: ZOO Antwerpen) ir zooloģiskais dārzs Beļģijas pilsētas Antverpenes centrā, pie Antverpenes Centrālās stacijas. 1831. gadā dibinātais zoodārzs ir viens no vecākajiem zooloģiskajiem dārziem pasaulē. Kopš tā dibināšanas līdz mūsdienām to vada biedrība, kuras pirmais nosaukums bija Antverpenes Karaliskā Zooloģijas biedrība (franču: Société Royale de Zoologie d'Anvers). 1895. gadā ar biedrības atbalstu zooloģiskajā dārzā tika nodibināts Antverpenes simfoniskais orķestris. 1920. gada vasaras olimpisko spēļu laikā zooloģiskajā dārzā notika boksa un cīņas sacensības. Vairākas no zoodārza ēkām ir arhitektūras pieminekļi.