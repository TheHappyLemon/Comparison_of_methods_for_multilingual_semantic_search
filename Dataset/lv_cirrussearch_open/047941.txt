Ečmiadzinas katedrāle (armēņu: Էջմիածնի մայր տաճար) ir Armēņu apustuliskās baznīcas galvenā baznīca. Atrodas Vagaršapatā. Šī bija pirmā uzceltā katedrāle Senajā Armēnijā, kā arī tiek uzskatīta par vienu no pasaulē senākajām katedrālēm. Oriģinālā baznīca uzcelta 4. gadsimta pašā sākumā, pēc tam, kad kristietība tika pieņemta kā valsts reliģija. Uzcelta pagānu tempļa vietā, simbolizējot pāreju no pagānisma uz kristietību. Mūsdienās esošā baznīca pamatā uzcelta 483.-484. gadā pēc vecās baznīcas izpostīšanas. Nozīmīga loma Armēnijā ne vien reliģiski, bet arī politiski un kulturāli. Nozīmīgs svētceļojumu galamērķis, viens no populārākajiem tūrisma objektiem valstī. 2000. gadā iekļauta UNESCO Pasaules mantojuma sarakstā kopā ar citām netālu esošajām viduslaiku baznīcām.