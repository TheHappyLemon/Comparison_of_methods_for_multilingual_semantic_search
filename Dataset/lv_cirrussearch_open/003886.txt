Šis raksts ir par apdzīvotu vietu Spānijā. Par citām jēdziena Granada nozīmēm skatīt nozīmju atdalīšanas lapu. Granada (spāņu: Granada, izrunā: [ɡɾaˈnaða]) ir pilsēta un pašvaldība Spānijas dienvidos, Andalūzijas autonomajā apgabalā. Granada ir Granadas provinces un Vegas de Granadas komarkas administratīvais centrs. Pilsēta atrodas Granadas depresijā, Sjerranevadas kalnu pakājē aptuveni 740 metrus virs jūras līmeņa. 2019. gadā Granadā dzīvoja aptuveni 232 tūkstoši iedzīvotāju, bet tās aglomerācijā dzīvoja aptuveni 500 tūkstoši. No Granadas iedzīvotājiem aptuveni 3% nebija Spānijas pilsoņi (no tiem liela daļa ir ieceļotāji no Dienvidamerikas). Pēc iedzīvotāju skaita Granada ir astoņpadsmitā lielākā Spānijas pilsēta. Pilsētā atrodas labi pazīstamā un prestižā Granadas Universitāte, kā arī Andalūzijas, Seutas un Meliljas Augstākā tiesa, Andalūzijas Prokuratūra, Andalūzijas Konsultatīvā padome, Andalūzijas Notāru koledža un Granadas katedrāle. Ir arī dažādas kultūras un zinātnes iestādes kā Andalūzijas Mūzikas dokumentācijas muzejs, Andalūzijas bibliotēka, Andalūzijas Astrofizikas institūts, Andalūzijas Ģeofizikas un seismisko katastrofu novēršanas institūts, Andalūzijas Akadēmiju institūts, Andalūzijas Ainavisko pētījumu institūts un Andalūzijas Skolu padome. Granadā atrodas arī Spānijas Bruņoto spēku mācību un vadības štābs.