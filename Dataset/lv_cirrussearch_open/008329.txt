Rebeka Bleka (angļu: Rebecca Renee Black; dzimusi 1997. gada 21. jūnijā Anahaimhilā, Kalifornijas štatā, ASV) ir amerikāņu dziedātāja. Viņa pasaules uzmanību guva 2011. gada sākumā ar singlu Friday. R. Blekas māte samaksāja 4000 ASV dolārus, lai varētu tikt izdots singls un mūzikas videoklips. Pēc video publicēšanas YouTube un citos sociālajos tīklos, Friday tika atzīta par visu laiku sliktāko dziesmu daudzu kritiķu un klausītāju vērtējumā. YouTube augšupielādētais videoklips ir skatīts vairāk nekā 160 miljonus reižu. Kā singls dziesma iekļuvusi Billboard Hot 100 un citos topos. Dziesmas Friday videoklips YouTube ticis augšupielādēts 2011. gada 10. februārī, pirmajā mēnesī to noskatījās apmēram 1000 reižu. Sākot ar 2011. gada 30. martu tas tika skatīts vairākus miljonus reižu dažu dienu laikā un bija sociālā tīkla Twitter viens no "trendiem", galvenokārt dziesma saņēma negatīvu kritiku.