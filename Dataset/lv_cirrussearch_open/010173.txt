Karolīna Evelīna Klifta (zviedru: Carolina Evelyn Klüft; dzimusi 1983. gada 2. februārī, Sandhultā, Zviedrijā) ir bijusī zviedru tāllēcēja un trīssoļlēcēja. Viņa iepriekš ir piedalījusies daudzcīņas sacensībās. Viņa ir pašreizējā Olimpiskā, Pasaules un Eiropas čempione septiņcīņā. Viņai arī pieder Eiropas rekords septiņcīņā — 7032 punkti, kas, turklāt, ir otrais visu laiku labākais pasaules rezultāts septiņcīņā. Rekordiste ir amerikāniete Džekija Džoinere Keisija, kas savulaik sasniedza 7291 punktu robežu. Viņas treneris ir Agne Bergvals. Klifta piedalās arī 4x400 m skrējienā un bija daļa no komandas, kas uzstādīja nacionālo rekordu. Lai gan dzimusi Sandhultā, Klifta uzauga Veksjo pilsētā, kur joprojām dzīvo viņas vecāki un trīs māsas. Pašlaik viņa dzīvo Karlskrūnā kopā ar vīru Patriku Kliftu, kas mainīja uzvārdu pēc kāzām. Viņš ir kārtslēcējs. Kliftas tēvs Džonijs savulaik bija profesionāls futbolists un spēlēja Allsvenskan līgā, bet māte bija starptautiski pazīstama tāllēcēja. Klifta pati sāka spēlēt futbolu, tomēr 12 gadu vecumā pievērsās vieglatlētikai. Klifta kļuva par daudzcīņnieci 2000. gadā, kad Bergvals viņai to ieteica. 2012. gadā beidza karjeru.