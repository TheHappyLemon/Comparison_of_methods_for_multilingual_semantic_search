Žaks Tatī (franču: Jacques Tati, dzimis 1907. gada 9. oktobrī, miris 1982. gada 5. novembrī), dzimis kā Žaks Tatišefs (Jacques Tatischeff) bija franču mīms, kinorežisors, aktieris un scenārists. Savas karjeras laikā strādājis kā komiķis, rakstnieks un režisors. Entertainment Weekly aptaujā Tatī tika ierindots labāko kinorežisoru saraksta 46. vietā. Kā režisors Tatī savas karjeras laikā radījis tikai sešas pilnmetrāžas filmas — Jour de fête (1949), "Ilo kunga brīvdienas" (Les Vacances de M. Hulot, 1953), "Mans tēvocis" (Mon oncle, 1958), "Laiks izklaidēm" (1967), "Satiksme" (Trafic, 1971) un "Parāde" (Parade, 1974). Kā aktieris, Tatī ir pazīstams ar Ilo kunga lomu filmās "Ilo kunga brīvdienas", "Mans tēvocis", "Laiks izklaidēm" un "Satiksme". Filmu "Laiks izklaidēm" žurnāls Sight & Sound 2012. gadā ierindoja visu laiku labāko filmu saraksta 43. vietā. Tatī filma "Mans tēvocis" 1958. gadā ieguva Amerikas Kinoakadēmijas balvu kā labākā filma svešvalodā.