Dusmas ir emocijas, kas saistītas ar nepatiku, neapmierinātību un niknumu pret konkrēta indivīda vai indivīdu grupas darbību, kā rezultātā netiek sasniegts izvirzīts mērķis vai noteikta vajadzība. Dusmas izraisa konflikti, draudi, netaisnība, pazemošana, nodevība un citi faktori. Dusmas ir aktīvas emocijas. Pasīvās emocijas, kas rodas dusmu rezultātā, ir skumjas un vilšanās. Ārēji dusmas var noteikt pēc sejas izteiksmes, ķermeņa valodas, fizioloģiskajām reakcijām vai pat pēc agresijas. Pēc daļas psihologu viedokļa, dusmas ir vērtīga emocija, tās palīdz cilvēkam sevi aizstāvēt, pasargāt to, kas svarīgs. Viņi iesaka mācīties tās vadīt un izrādīt līdzsvarotos, nekaitīgos veidos.