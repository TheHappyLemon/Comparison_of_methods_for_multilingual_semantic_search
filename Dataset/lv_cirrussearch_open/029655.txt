Leksingtona (angļu: Lexington) ir pilsēta Kentuki štatā, ASV. Ar vairāk nekā 322,5 tūkstošiem iedzīvotāju (2020. gada aprēķins) tā ir otra lielākā pilsēta štatā un 57. lielākā valstī. Nozīmīgs zirgu audzēšanas centrs. Nosaukta 1775. gadā Masačūsetsā esošās Leksingtonas vārdā. Kentuki likumdevēju pirmā sanāksmju vieta (1792) pēc štata pievienošanās Apvienībai. 19. gadsimta 80. gados paši sevi sauca par "Rietumu Atēnām". 1817. gadā pilsētā tika atskaņota pirmā Bēthovena simfonija ASV. 1788. gadā Leksingtonā tika atļautas zirgu skriešanās sacensības. Pilsētā atrodas Amerikas tīrasiņu zirgu audzētāju asociācijas galvenā mītne. 1865. gadā pilsētā dibināta Kentuki Universitāte. Leksingtonas kapsētā apbedīts ASV viceprezidents Džons Brekinridžs, konfederātu ģenerālis Džons Hants Morgans, ASV senators Henrijs Klejs, kā arī ASV pirmā lēdija Mērija Toda Linkolna. 39,5% pilsētas iedzīvotāju ir vismaz bakalaura grāds, šī ir viena no izglītotākajām pilsētām valstī.