Cisdzimte un cisseksuāļi apzīmē personas, kuru dzimtes identitāte vai sociālais dzimums (atšķirībā no transdzimtes personām) saskan ar viņu bioloģisko dzimumu, kuru nosaka dzimšanas brīdī. Cisdzimtes personas iedala cisvīriešos un cissievietēs. Priedēklis cis- ir cēlies no latīņu valodas un nozīmē „šaipus”. Tā antonīms ir trans-, kas nozīmē „otrpus”. Vēl viens no šādiem atvasinājumiem ir cisseksisms – dzimtes binaritātes uzspiešana, noliedzot dzimumidentitāšu daudzveidību. Termins cisdzimte tiek lietots biežāk lietotā termina dzimtes normatīvs vietā, lai apzīmētu personas, kuras identificē sevi tradicionālo dzimšu robežās, neuzsverot to kā normu.