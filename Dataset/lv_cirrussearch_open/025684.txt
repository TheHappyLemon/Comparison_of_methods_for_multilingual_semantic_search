Erika Salumē (igauņu: Erika Salumäe; dzimusi 1962. gada 11. jūnijā) ir bijusī igauņu treka riteņbraucēja un politiķe. Trīs reizes piedalījusies Olimpiskajās spēlēs (1988, 1992, 1996). 1988. gadā Seulā, pārstāvot PSRS, viņa izcīnīja zelta medaļu individuālā sprinta disciplīnā. Zeltu šajā disciplīnā izcīnīja arī pēc četriem gadiem Barselonā, šoreiz jau pārstāvot Igauniju. Salumē kļuva par pirmo neatkarīgās Igaunijas sportisti, kas izcīna zelta medaļu Olimpiskajās spēlēs, tāpat viņa ir pašlaik (2014) vienīgā starp igaunietēm ar zelta medaļu Vasaras Olimpiskajās spēlēs. 1996. gadā Atlantā šajā disciplīnā izcīnīja 6. vietu. Laikā no 1981. līdz 1989. gadam izcīnījusi desmit zelta, trīs sudraba un trīs bronzas medaļas Pasaules čempionātā. No 1982. līdz 1989. gadam 15 reizes uzstādījusi pasaules rekordu. Karjeras laikā deviņas reizes tikusi atzīta par Igaunijas gada labāko sportisti, kas ir rekords Igaunijā gan starp vīriešiem, gan sievietēm. Pēc sportistes karjeras iesaistījusies politikā. Bijusi Tallinas domes deputāte, tāpat tikusi ievēlēta Igaunijas parlamentā. 2010. gadā pārcēlusies uz dzīvi Spānijā, kur nodarbojas ar uzņēmējdarbību. Saņēmusi Igaunijas Sarkanā Krusta ordeni.