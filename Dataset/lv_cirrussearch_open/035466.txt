Patēriņa cenu indekss (PCI) ir ekonomikas kategorija, kuras pamatā ir statistikas skaitļu dinamiskā rinda, veidota no vidējām svērtām preču un pakalpojumu groza cenām. PCI ir inflācijas rādītājs, jeb mērvienība. Plašākā nozīmē ar PCI mēdz raksturot arī dzīves dārdzību. PCI Latvijā aprēķina Latvijas Centrālā statistikas pārvalde (CSP). Lai nodrošinātu to, ka preces un pakalpojumi, kuriem ir lielāks īpatsvars kopējos izdevumos, attiecīgi ietekmētu kopējo PCI lielumu, tiek rēķināti svari, kas tiek katru gadu pārskatīti pamatojoties uz iepriekšējā gada mājsaimniecību budžeta pētījuma rezultātiem. Lai veiktu PCI aprēķinus, CSP darbinieki ik mēnesi veic preču un pakalpojumu cenu reģistrāciju.