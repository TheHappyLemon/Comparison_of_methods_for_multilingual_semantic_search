Dženeta Lī (angļu: Janet Leigh, dzimusi 1927. gada 6. jūlijā, mirusi 2004. gada 3. oktobrī) bija amerikāņu aktrise, dziedātāja, dejotāja un rakstniece. Savu kinodebiju piedzīvojusi 1947. gadā ar filmu The Romance of Rosy Ridge (1947). 18 gadu vecumā parakstījusi līgumu ar Metro-Goldwyn-Mayer. 40. un 50. gados Lī piedalījās filmās Act of Violence (1948), "Mazās sievietes" (Little Women, 1949), Angels in the Outfield (1951), Scaramouche (1952), The Naked Spur (1953), Safari (1956) un "Ļaunuma pieskāriens" (1958). Lī ir vislabāk pazīstama no Alfreda Hičkoka psiholoģiskā trillera "Psiho" (1960), par ko viņa saņēma Zelta globusa balvu un tika nominēta Amerikas Kinoakadēmijas balvai kategorijā labākā aktrise otrā plāna lomā. Vēlāk piedalījusies filmās "Mandžūru kandidāts" (1962), Bye Bye Birdie (1963), Harper (1966), Night of the Lepus (1972) un Boardwalk (1979). Ar savu meitu Džeimiju Lī Kērtisu piedalījusies šausmu filmās The Fog (1980) un Halloween H20: 20 Years Later (1998). 1951. gadā Lī apprecējās ar aktieri Toniju Kērtisu.