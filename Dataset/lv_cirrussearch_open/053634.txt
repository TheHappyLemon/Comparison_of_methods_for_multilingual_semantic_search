Amfipole (grieķu: Αμφίπολη) bija Senās Grieķijas, vēlāk Senās Romas pilsēta Maķedonijā. Pilsēta dibināta kā Atēnu kolonija 437. gadā pirms mūsu ēras. 422. gadā pirms mūsu ēras pie pilsētas notika Amfipoles kauja, kurā Spartas karaspēks sakāva atēniešus. No Amfipoles cēlušies vairāki pazīstami Maķedonijas Aleksandra ģenerāļi. Pēc Aleksandra nāves šeit tika nometināti Aleksandra sieva Roksana un dēls Aleksandrs IV, kuri šeit tika nogalināti. Izrakumos pilsētā un ap pilsētu atklātas vairākas vērtīgas senlietas, kas eksponētas Amfipoles arheoloģijas muzejā. Pilsētas atlieku tuvumā 20. gadsimta sākumā tika uzstādīta Amfipoles lauvas skulptūra. 2012. gadā pie pilsētas atklāja Kastas kapenes.