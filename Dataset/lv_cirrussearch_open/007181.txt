Kaķu apakšdzimta jeb mazie kaķi (Felinae) ir viena no divām kaķu dzimtas (Felidae) apakšdzimtām. Otra ir panteru apakšdzimta (Pantherinae). Kaķu apakšdzimtā ir 34 mūsdienās dzīvojošas sugas, kas iedalītas 11 ģintīs. Pazīstamākās sugas ir puma, gepards un ocelots. Lielākā daļa kaķu apakšdzimtas dzīvnieku ir maza vai vidēji liela auguma, tomēr dažas sugas ir liela auguma, kā, piemēram, gepards vai puma. Kaķu apakšdzimta no panteru apakšdzimtas atdalījās pirms 6—10 miljoniem gadu. Senākie kaķu apakšdzimtas dzīvnieki bija Eirāzijas Felis attica, kas dzīvoja miocēna beigās pirms 9 miljoniem gadu.