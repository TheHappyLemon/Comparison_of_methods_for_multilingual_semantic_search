Anarhosindikālisms (arī revolucionārais sindikālisms) ir anarhisma novirziens, ideoloģija, kas atbalsta arodbiedrību un sindikālisma izmantošanu, lai strādnieki kapitālistiskā sabiedrībā iegūtu kontroli pār ekonomiku un tā varētu izmainīt sabiedrību. Anarhosindikālisms ietver gan anarhistu ideju, ka augstāka vara nav nepieciešama un sabiedrībai ir jāorganizējas pašai, gan sindikālistu ideju par strādnieku kooperatīviem un darbavietas demokrātiju. Anarhosindikālistu pamatprincipi ir solidaritāte, tiešā demokrātija un rīcība bez augstākas varas iejaukšanās, viņi vēlas atmest algu sistēmu, saucot to par algu verdzību. Anarhosindikālisms ir daļa no strādnieku kustības. Anarhosindikālisti uzskata, ka valsts loma ir jāsamazina un sindikālisms ir jāievieš strādniekiem, un nepiekrīt marksistu-ļeņinistu viedoklim, ka varētu eksistēt strādnieku valsts vai proletariāta diktatūra. Viņi pieturas pie anarhistu uzskata, ka augstāka vara nevar strādāt iedzīvotāju labā un galu galā strādās savās, elites interesēs.