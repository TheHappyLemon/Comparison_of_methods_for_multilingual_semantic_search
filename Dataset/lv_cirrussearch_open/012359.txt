Ineos Grenadiers (UCI komandas kods: INS) ir profesionāla Lielbritānijas šosejas riteņbraukšanas komanda, kura piedalās UCI Pasaules tūres sacensībās. Par komandas izveidi tika paziņots 2009. gada 26. februārī un 2010. gada janvārī komanda uzsāka dalību sacensībās ar mērķi piecu gadu laikā uzvarēt Tour de France ar britu braucēju, ko sasniedza jau pēc trijiem gadiem, kad Bredlijs Viginss uzvarēja 2012. gada Tour de France, kļūstot par pirmo britu, kam tas izdevies. Viņa komandas biedrs, cits brits Kriss Frūms togad bija otrais, bet uzvarēja 2013. gada Tour de France, divkārši sasniedzot Team Sky sākotnējo mērķi. Frūms 2015. gadā guva komandas trešo, 2016. gadā ceturto un 2017. gadā piekto uzvaru Tour de France, kā arī komandas pirmo Vuelta a España titulu 2017. gadā. 2019. gada 19. martā Team Sky paziņoja, ka par jauno komandas sponsoru kļuvis globālais ķīmijas nozares uzņēmums INEOS, kuras īpašnieks ir Džims Ratklifs, līgumam stājoties spēkā 1. maijā pirms Tour de Yorkshire sacensībām. Ineos sponsorēšanas līguma ietvaros pirms 2020. gada Tour de France komanda mainīja nosaukumu uz Ineos Grenadiers, lai reklamētu uzņēmuma jauno apvidus auto, Ineos Grenadier.