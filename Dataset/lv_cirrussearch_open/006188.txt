Elektro-L № 1 (Электро-Л № 1) bija Krievijas meteoroloģiskais pavadonis, kuru ģeostacionārā orbītā palaida 2011. gada 20. janvārī. Pirmais no trim plānotajiem Elektro-L sērijas pavadoņiem. Izgatavots Lavočkina ZPA pēc Roskosmos un Rosgidromet pasūtījuma. Pasaules Meteoroloģijas organizācija pavadonim devusi apzīmējumu GOMS-2 (Geostationary Operational Meteorological Satellite — 2). Elektro-L № 1 plānotais darbības ilgums bija 10 gadi, bet tas pārtrauca darboties 2016. gada oktobrī. Elektro-L № 1 bija paredzēts Zemes attēlu multispektrālai uzņemšanai redzamajā un infrasarkanajā diapazonā ar izšķirtspēju attiecīgi 1 km un 4 km. Attēli tiek uzņemti ik pēc 30 minūtēm visam redzamajam zemeslodes diskam. Pavadonī bija arī aparatūra, kas var uztvert un retranslēt glābšanas sistēmas KOSPAS-SARSAT signālus. Otrās paaudzes Krievijas meteoroloģiskā pavadoņa projektēšana sākās 2001. gadā. Sākotnēji to orbītā bija paredzēts palaist 2006. gadā. Vēlāk startu pārcēla uz 2008. gadu, bet pēc tam uz 2010. gada pirmo ceturksni. Beidzot Elektro-L palaišana tika noteikta 2010. gada 25. decembrī, bet tas tika pārcelts uz nākamo gadu. Elektro-L № 1 tika palaists 2011. gada 20. janvārī 12:29:01 UTC no Baikonuras kosmodroma ar nesējraķeti Zenit-2SB un kosmisko velkoni Fregat-SB, kas bija to pirmais starts. Fregat ir apgādāts ar papildu degvielas tvertnēm, kas ir nometamas. Fregat-SB veica trīs manevrus, un 20. janvārī 21:28 UTC tika ievadīts ģeostacionārajā orbītā. Pirmais attēls tika saņemts 26. februārī. Jūlija beigās beidzās aparatūras izmēģinājumi, bet tā kā saņemamās informācijas kvalitāte vairākiem instrumentiem neatbilda plānotajiem parametriem, pavadonis tika nodots tikai eksperimentālā ekspluatācijā. 2014. gada 3. aprīlī paziņots, ka Elektro-L ir radusies problēma ar orientācijas sistēmu. Nestrādāja spararati, kas nodrošināja kosmiskā aparāta stabilizāciju ar precizitāti, kas nepieciešama kvalitatīvu attēlu uzņemšanai. Pēdējais Zemes attēls pārraidīts 31. martā, pēc tam attēli pienākuši tikai melni. Kosmiskā aparāta darbība tika atjaunota, bet līdz 2014. gada novembrim nebija izdevies atjaunot galvenā instrumenta — multizonālās skenējošās ierīces darbību.Elektro-L veica sekundārus uzdevumus: retranslēja informāciju no meteoroloģiskajām platformām, kā arī darbojās KOSPAS-SARSAT aparatūra. 2015. gada janvārī tika paziņots, ka attēlu uzņemšana atjaunota, bet tā notiek tikai dažas stundas diennaktī, un attēlu kvalitāte nav tāda kā sākotnēji plānota. Orientāciju nodrošināja ar stabilizācijas raķešdzinējiem, bet tas neļāva pavadoni precīzi nostabilizēt. Līdz 2016. gada 23. augustam Elektro-L № 1 atbrīvoja orbitālo pozīciju 76° austrumu garuma, kur ieradās Elektro-L № 2. Savukārt Elektro-L № 1 tika pārvietots uz punktu 14,5° rietumu garuma, kuru sasniedza 3. oktobrī. 2016. gada 25. novembrī tika paziņots, ka Elektro-L № 1 kopš 5. oktobra atrodas neorientētā stāvoklī, un sakari ar to ir zaudēti.