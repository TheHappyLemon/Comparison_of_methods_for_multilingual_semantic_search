Šis raksts ir par Čīles galvaspilsētu. Par citām jēdziena Santjago nozīmēm skatīt nozīmju atdalīšanas lapu. Santjago (spāņu: Santiago de Chile vai Santiago de la Nueva Extremadura) ir pilsēta Čīles centrālajā daļā. Lielākā valsts pilsēta un tās galvaspilsēta, kaut arī valsts parlamenta vieta ir Valparaiso. Ietilpst Santjago Metropoles reģionā. Pilsētā dzīvo apmēram 40% no valsts iedzīvotājiem. Trīsdesmitgadīgas ekonomiskās augšupejas rezultātā izveidojusies par vienu no Latīņamerikas attīstītākajām metropolēm, tomēr tāpat kā citas lielpilsētas cieš no smoga un transporta sastrēgumiem. Daudzu starptautisko kompāniju Latīņamerikas biroju mītnes vieta.