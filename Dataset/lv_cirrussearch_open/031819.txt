Netflix ir filmu un televīzijas seriālu straumēšanas platforma un kompānija, kuru 1997. gada 29. augustā izveidoja Rīds Hastings un Marks Randolps. Kompānija ir atbildīga par interneta straumēšanas servisu un DVD piegādi pa pastu. Netflix straumēšanas mājaslapa ir viena no lielākajām straumēšanas lapām. 2013. gadā Netflix sāka piedalīties filmu un televīzijas pārraižu veidošanā. Kompānija tika dibināta Kalifornijā, ASV, kur tā šobrīd bāzējas. 1998. gadā, gadu pēc kompānijas izveidošanas tā sāka darbību, piegādājot DVD filmas un televīzijas seriālus pa pastu. 2007. gadā Netflix paplašināja savu darbību, izveidojot interneta straumēšanas servisu, saglabājot DVD un Blu-ray iznomāšanu. Netflix sāka izplesties ārpus ASV, 2012. gadā paplašinot straumēšanas servisu pieejamību arī Kanādā. Netflix turpināja pakāpeniski paplašināt straumēšanas servisa pieejamību. Kopš 2016. gada janvāra kompānija ir pieejama pasaules lielākajā daļā. 2013. gadā bija pirmizrāde pirmajai Netflix oriģinālajai programmai "Kāršu nams", 2016. gadā Netflix ir izveidojuši 126 filmas un televīzijas pārraides. 2016. gada aprīlī tai bija vairāk kā 81 miljons lietotāju visā pasaulē, tostarp vairāk kā 46 miljoni ASV. Kopš 2016. gada 6. janvāra Netflix ir pieejams arī Latvijā.