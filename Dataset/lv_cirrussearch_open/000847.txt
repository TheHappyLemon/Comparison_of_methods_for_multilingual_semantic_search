Armins Cegelers (itāļu: Armin Zöggeler; dzimis 1974. gada 4. janvārī Meranā, Itālijā) ir bijušais Itālijas kamaniņu braucējs, divkārtējs Olimpisko spēļu zelta medaļas ieguvējs (2002, 2006), kā arī sudraba un trīs bronzas medaļu laureāts. Viņš ir vienīgais sportists, kurš ir izcīnījis medaļas sešās Olimpiskajās spēlēs pēc kārtas vienā un tajā pašā individuālajā disciplīnā. Ieguvis arī sešpadsmit dažāda kaluma medaļas kamaniņu sporta Pasaules čempionātos (tostarp 6 zelta medaļas) un 18 medaļas Eiropas čempionātos. A. Cegelers ir viens no panākumiem bagātākajiem kamaniņu braucējiem. Desmit reizes ir uzvarējis sezonas kopvērtējumā Pasaules kausa izcīņā kamaniņu braukšanā (dala šo rekordu ar Markusu Proku). Atsevišķos Pasaules kausa posmos guvis 57 individuālas uzvaras, kas ir nepārspēts rekords. Agri sācis trenēties kamaniņu sportā, arī starptautisko karjeru A. Cegelers sācis agri, jau 14 gadu vecumā izcīnīdams jauniešu Pasaules kausu. 19 gadu vecumā tika iekļauts Itālijas izlasē. 2014. gada ziemas olimpisko spēļu atklāšanas ceremonijā Sočos A. Cegelers bija Itālijas delegācijas karognesējs. Līdzīgs pienākums viņam tika uzticēts 2006. gada Turīnas olimpiādes noslēgumā. Pēc profesijas A. Cegelers ir policijas virsnieks. Precējies, audzina divus bērnus.