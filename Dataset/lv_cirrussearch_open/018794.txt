Sprādzieni 2013. gada Bostonas maratonā notika 2013. gada 15. aprīlī plkst. 14.49 pēc vietējā laika (21.49 pēc Latvijas laika) Bostonas maratona laikā, tieši pirms finiša līnijas. Sprādziena rezultātā bojā gāja trīs cilvēki, tāpat tika ievainoti apmēram 264 citi cilvēki. Notika divi sprādzieni ar 12 sekunžu intervālu, sprādzienu vietas atradās 190 metru attāluma viena no otras. Kopumā (sprādzienos un vēlākajās apšaudēs) gāja bojā 18 cilvēki un 280 cilvēki tika ievainoti. Izmeklēšanu uzņēmās Federālais izmeklēšanas birojs, un 18. aprīlī birojs publicēja divu aizdomās turamo fotogrāfijas un novērošanas video. Vēlāk tajā pašā dienā aizdomās turamos identificēja kā čečenu tautības brāļus Džoharu un Tamerlanu Carnajevu (krievu: Джохар Анзорович Царнаев, krievu: Тамерлан Анзорович Царнаев; čečenu: Царнаев Анзор-кӀант ДжовхӀар, čečenu: Царнаев Анзор-кІант Тамерлан). Īsi pēc attēlu publicēšanas, iespējams, aizdomās turamie nogalināja Masačūsetsas Tehnoloģiju institūta policistu, nozaga automašīnu un sāka apšaudi ar policiju Votertaunā (Watertown), Masačūsetsā. Apšaudes laikā ievainoja policistu, kas neskatoties uz lielo noasiņošanu, tomēr izdzīvoja. Tamerlanu Carnajevu vairākas reizes sašāva un vēlāk viņam pārbrauca pāri automašīna, ko tobrīd vadīja viņa brālis. Vēlāk viņu notikuma vietā pasludināja par mirušu. 19. aprīlī notika vēl nepieredzēta meklēšana 20 kvartālus lielajā Votertaunas apgabalā, kurā iesaistījās tūkstošiem tiesībsargājošo institūciju virsnieku. Votertaunas un apkārtējo apgabalu, tai skaitā Bostonas, iedzīvotājiem tika lūgts meklēšanas laikā palikt mājās. Sabiedriskā transporta sistēma un lielākā daļa uzņēmumu un publisko institūciju nestrādāja. Apmēram 19.00 īsi pēc mājās palikšanas ieteikuma atcelšanas Votertaunas iedzīvotājs atklāja, ka Džohars Carnajevs slēpjas viņa pagalmā esošajā laivā. Carnajevu apcietināja un drīz pēc tam aizveda uz slimnīcu. Sākotnējās pratināšanas laikā slimnīcā Carnajevs teica, ka viņus motivēja ekstrēmistu islāmistu uzskati un karš Irākā un Afganistānā. Tāpat viņš apgalvoja, ka viņi nav saistīti ar kādu teroristu grupējumu. 22. aprīlī Carnajevam, vēl slimnīcā esot, izvirzīja apsūdzības. Tika ziņots, ka Bostonas maratonā piedalījies arī vismaz viens skrējējs no Latvijas, taču viņš maratona distanci veicis pirms sprādzieniem.