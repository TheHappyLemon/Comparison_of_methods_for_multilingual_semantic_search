Vītis (lietuviešu: Vytis) jeb Pahoņa (poļu: Pogoń, baltkrievu: Пагоня, ukraiņu: Погоня, rutēņu: Погоня — 'pakaļdzīšanās') ir Lietuvas lielkņazistes ģerbonis, ko mūsdienās izmanto kā baltkrievu un lietuviešu nacionālo ģerboni. Lietuvas Republikas, Baltkrievijas Tautas Republikas (1918—1919) un Baltkrievijas Republikas valsts ģerbonis. Pēc Baltkrievijas prezidenta Aļaksandra Lukašenkas 1995. gadā organizētā referenduma, kura rezultātus daudzi eksperti atzīst par viltotiem,[nepieciešama atsauce] Baltkrievijas ģerbonis Pahoņa (līdzās ar baltsarkanbalto karogu) tika aizstāts ar modificēto Baltkrievijas PSR simboliku. Ģerbonis sastāv no sarkana vairoga un uz tā attēlotā kareivja (vīta) uz balta zirga. Labajā rokā kareivis tur paceltu zobenu, bet kreisajā rokā tam ir vairogs (baltā, sarkanā vai zilā krāsā) ar zelta patriarha krustu. 2007. gadā Baltkrievijas oficiālā valdība piešķīra Pahoņai nemateriālās kultūrvēsturiskās vērtības statusu. Pēc 2020. gadā notikušajiem protestiem pret valstī vadošo Lukašenkas režīmu ir reģistrēti vairāki gadījumi, kad cilvēki tika aizturēti un vajāti par nacionālās baltkrievu simbolikas (ģerboņa Pahoņa un baltsarkanbaltā karoga) izmantošanu.[nepieciešama atsauce]