Reimonds Kolins Vilkinss (angļu: Raymond Colin Wilkins, dzimis 1956. gada 14. septembrī, miris 2018. gada 4. aprīlī) bija Anglijas futbolists un futbola treneris. Vilkinss spēlēja pussarga pozīcijā, pārstāvējis Anglijas futbola izlasi. Savu spēlētāja karjeru sācis Chelsea, kur viņš 18 gadu vecumā tika apstiprināts par komandas kapteini. Vēlāk spēlējis tādos klubos kā Manchester United, AC Milan, Queens Park Rangers un Rangers. Anglijas futbola izlases sastāva no 1976. līdz 1986. gadam aizvadījis 84 mačus un guvis 3 vārtus. Piedalījies 1982. un 1986. gada FIFA Pasaules kausā, kā arī 1980. gada Eiropas čempionātā. Pēc spēlētāja karjeras beigām strādājis kā treneris, pārsvarā esot asistents vairākos Anglijas klubos. Vadījis Jordānijas futbola izlasi 2015. gada Āzijas kausā.