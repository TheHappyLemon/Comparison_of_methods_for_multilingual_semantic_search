Rokija Horora šausmu šovs (angļu: The Rocky Horror Picture Show) ir 1975. gada muzikāla šausmu komēdija, kas balstīta uz 1973. gada tāda paša nosaukuma muzikālu izrādi. Filmas režisors un viens no scenārija autoriem ir Džims Šarmans. Galvenās lomas filmā atveido Tims Karijs, Sūzana Sarandona un Berijs Bostviks. Filmas pirmizrāde notika 1975. gada 14. augustā. Filmas galvenie varoņi ir nesen saderinājies pāris Breds un Dženeta, kuru mašīna salūst netālu no kādas pils. Breds un Dženeta dodas meklēt palīdzību uz šo pili, tomēr atrod tajā svešniekus sarežģīti veidotos tērpos, kuri atzīmē gadskārtēju sanāksmi.