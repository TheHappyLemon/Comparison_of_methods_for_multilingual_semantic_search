Žirmūnu seņūnija‎ (lietuviešu: Žirmūnų seniūnija) ir Viļņas seņūnija. Tā ir apdzīvotākā no Viļņas seņūnijām un iekļauj šajā pašā nosaukumā sauktu 1960. gados uzbūvētu mikrorajonu. Pirmās vēstures liecības par Žirmūniem atrodamas kopš 14. gadsimta beigām, kad iepretim Viļņas vecpilsētai Neres otrā krastā atradās zvejnieku ciemats. Žirmūnos atrodas vairākas starptautiski nozīmīgas vēsturiskas vieta, kā, piemēram, lielākā Lietuvas ebreju kapsēta, Napoleona Grande Armée kareivju masu kapi, kā arī piemiņas vieta un masu kapi PSRS varas iestāžu upuriem pēc Otrā Pasaules kara. Tāpat šeit atrodas 1825. gadā uzbūvētā Tuskulēnu muiža un to iekļaujošais Miera parks. Apkaimei Žirmūnu nosaukums tika piešķirts 1960. gadu sākumā, kad tā kļuva par celtniecības projektu. Tas bija pirmais pilsētas rajons Lietuvas PSR, kas tika būvēts, pielietojot tobrīd PSRS izstrādātos pilsētplānošanas principus. Ievērojamākā PSRS laika sabiedriskā ēka ir masīvā Koncertu un Sporta pils. 21. gadsimtā Žirmūnos veikti ievērojami renovēšanas un attīstības darbi. Šiaurės miestelis ir Žirmūnu daļa, kas kļuvusi par vienu no pilsētas nozīmīgākajiem uzņēmējdarbības un dzīvojamiem rajoniem. Iepriekš šeit atradās vairāku režīmu militārie garnizoni.