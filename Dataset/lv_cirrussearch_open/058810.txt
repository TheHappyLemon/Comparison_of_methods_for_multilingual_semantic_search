2021.—2022. gada Pasaules kauss biatlonā bija vairāku posmu biatlona sacensības, kas sākās 2021. gada 27. novembrī Estešundā, Zviedrijā, un noslēdzās 2022. gada 20. martā Holmenkollenē, Norvēģijā. Pasaules kausa sacensības rīkoja Starptautiskā Biatlona savienība. Kopumā tika aizvadīti desmit posmi. Sezonas nozīmīgākās sacensības bija 2022. gada ziemas olimpiskās spēles Pekinā, taču to rezultāti netika ieskaitīti Pasaules kausa vērtējumā. Iepriekšējās sezonas kausa ieguvēji bija Norvēģijas biatlonisti Juhanness Tīngnēss Bē un Tīrila Ekhofa. Pirmo reizi Pasaules kausa vēsturē viens no posmiem tika aizvadīts Otepē, Igaunijā. Krievijas iebrukuma Ukrainā dēļ, kuru atbalstīja arī Baltkrievija, Starptautiskā Biatlona savienība 2022. gada 26. februārī noteica, ka Krievijas un Baltkrievijas sportisti var piedalīties tikai neitrālā statusā, aizliedzot jebkādus šo valstu simbolus. 2. martā IBU nolēma, ka Krievijas un Baltkrievijas biatlonistiem ir aizliegts piedalīties IBU sacensībās, ieskaitot Pasaules kausu. Par pasaules kausa ieguvējiem kļuva Francijas biatlonists Kantēns Fijons Maijē un Norvēģijas pārstāve Marte Olsbu-Reiselanne. Abi PK kopvērtējumā uzvarēja pirmo reizi karjerā.