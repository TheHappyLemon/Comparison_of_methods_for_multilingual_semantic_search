Degreja (angļu: De Grey River) ir upe Austrālijas ziemeļrietumos, Rietumaustrālijas štatā, Pilbaras reģionā. Garums 193 km (kopā ar Okoveru 468 km), baseina platība 56 720 km². Sākas, satekot Okoverai (Oakover) ar Nullagini (Nullagine), tek gar Lielā Smilšu tuksneša rietumu malu ziemeļrietumu virzienā, netālu no ietekas pagriežas uz ziemeļiem un ietek Indijas okeānā ap 70 km uz ziemeļaustrumiem no Porthedlendas. Sausajā gadalaikā izžūst. Upes ieleju izmanto aitu, liellopu un zirgu ganībām. Lielākās pietekas ir Šo (Shaw) un Kungana (Coongan), abas kreisās. Dažus kilometrus no ietekas, pie Degrejas ciemata, upi šķērso Lielā Ziemeļu šoseja (Great Northern Highway), kas savieno Pērtu ar Vindemu. Upi 1861. gadā atklāja austrāliešu ceļotājs Frānsiss Gregorijs (Francis Gregory), kas nosauca to Karaliskās ģeogrāfu biedrības prezidenta grāfa de Greja (Earl de Gray) vārdā. 1888. gadā Degrejas ielejā celti zelta meklētāju pagaidu ciemati.