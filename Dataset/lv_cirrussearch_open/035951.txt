Sanhosē "Sharks" (angļu: San Jose Sharks) ir profesionāls ASV hokeja klubs, kas ir bāzēts Sanhosē, Kalifornijas štatā, ASV. Klubs spēlē Nacionālās hokeja līgas Rietumu konferences Klusā okeāna divīzijā. Tas tika dibināts 1991. gadā un kopš dibināšanas brīža spēlē NHL. Savas pastāvēšanas vēsturē "Sharks" ne reizi nav izcīnījusi Stenlija kausu. 2015.—16. gada sezonā tā pirmo reizi sasniedza Stenlija kausa finālsēriju, tajā ar 2—4 piekāpjoties Pitsburgas "Penguins". "Sharks" sešas reizes kļuvusi par divīzijas čempioni. Mājas spēles komanda aizvada SAP Center hallē.