Kūfa (arābu: الْكُوفَة, al-Kūfah) ir pilsēta Irākas centrālajā daļā, Nedžefas muhāfazā, aptuveni 170 km uz dienvidiem no Bagdādes un 10 km uz ziemeļaustrumiem no Nedžefas. Pilsēta atrodas Eifratas upes krastā. 2015. gadā Kūfā dzīvoja 166 tūkstoši iedzīvotāju. Saistībā ar islāma vēsturi, Kūfa ir nozīmīga pilsēta; šeit atradās pirmā šiītu līdera Alī ibn Abū Tāliba rezidence. Viņa māja ir šiītu musulmaņu svētā vieta. Pēc Muhameda nāves Kūfa bija viens no vadošajiem islāma zinātnes un kultūras centriem. Līdz mūsdienām ir saglabājusies Kūfas mošeja, kas ir viena no senākajām islāma mošejām pasaulē.