Šajā uzskaitījumā apkopoti 1896. gada olimpisko spēļu medaļnieki. Tās bija I vasaras olimpiskās spēles un norisinājās Grieķijas Karalistes galvaspilsētā Atēnās no 1896. gada 6. aprīļa līdz 15. aprīlim. 1896. gada vasaras olimpiskajās spēlēs startēja 14 valstis ar 241 sportistu, visi vīrieši. Šajās olimpiskajās spēlēs medaļas varēja izcīnīt 9 sporta veidos, 10 disciplīnās, 43 dažādās sacensībās. Tā kā olimpiskajās spēlēs bija ļauts piedalīties tikai vīriešiem, tas visi medaļnieki ir tikai vīrieši. Visvairāk medaļu 1896. gada olimpiskajās spēlēs izcīnīja Grieķijas sportisti — 46 medaļas —, bet ASV sportisti izcīnīja visvairāk zelta medaļas — 11 medaļas. Olimpisko spēļu veiksmīgākais sportists bija vācietis Kārlis Šūmanis, kurš kopā izcīnīja 4 zelta medaļas, kā arī vācietis Hermanis Veingertners kopā izcīnīja 6 medaļas, no tām 3 zelta, 2 sudraba un 1 bronzas medaļu. ASV trīssoļlēcējs Džeimss Konolijs ir pirmais atjaunoto olimpisko spēļu čempions. Starptautiskā Olimpiskā komiteja ar atpakaļejošu datumu piešķīra zelta, sudraba un bronzas medaļas, jo 1896. gada olimpiskajās spēlēs atbalvoja sportistus, kuri ieņēma pirmo un otro vietu. Pirmās vietas ieguvējam tika pasniegta sudraba medaļa, olīvu zaru un diplomu. Otrās vietas ieguvējam tika pasniegta vara medaļa un lauru zars.