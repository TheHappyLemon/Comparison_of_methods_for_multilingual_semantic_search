Resurs-P № 2 (Ресурс-П № 2) bija Krievijas civilais Zemes tālizpētes pavadonis. Tas solārsinhronā orbītā palaists 2014. gada decembrī. Pēc aparatūras kļūmēm 2017. gadā pavadonim pārtraukta ekspluatācija. Pavadonis izgatavots uzņēmumā RKC Progress pēc Krievijas Federālās kosmiskās aģentūras pasūtījuma. Galvenais instruments ir hiperspektrālā attēluzņemšanas iekārta Geoton-L1. Tas var uzņemt Zemes virsmas attēlus ar izšķirtspēju līdz 70 cm monohromatiskā režīmā vai 3 — 4 m piecu spektru joslās. Papildus Resurs-P № 1 instrumentiem, Resurs-P № 2 uzstādīta Maskavas Valsts universitātē izstrādātā zinātniskā aparatūra NUKLON, kas paredzēta augstas enerģijas kosmiskā starojuma reģistrēšanai. Sākotnēji šo aparatūru bija paredzēts palaist kā atsevišķu pavadoni Koronas-Nuklon ar masu 750 kg, bet 2012. gadā tika nolemts NUKLON izvietot uz Resurs-P. Resurs-P № 2 uzstādīta arī kuģu Automātiskās identifikācijas sistēmas signālu uztveršanas aparatūra. Resurs-P № 2 tika palaists 2014. gada 26. decembrī 18:55:50 UTC ar nesējraķeti Sojuz-2.1b no Baikonuras kosmodroma starta laukuma 31/6. Pavadonis ievadīts solārsinhronā orbītā. 2015. gada 1. jūnijā Resurs-P № 2 nodots ekspluatācijā. 2016. un 2017. gadā Resurs-P № 2 vairākkārt sabojājās. Neizdodoties atjaunot tā normālu darbību, tika pārtraukts darbs ar pavadoni. Pēc summārā laika tas nebija darbojies pat pusi no plānotā ekspluatācijas laika (5 gadi). 2019. gada janvārī RKC Progress ģenerāldirektors Dmitrijs Baranovs paziņoja, ka Resurs-P № 2 un Resurs-P № 3 kļūmju cēlonis ir elektronikas komponenšu atteice.