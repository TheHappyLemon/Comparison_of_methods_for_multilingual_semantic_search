Hebridean Sky ir kruīza kuģis ar Bahamu Salu karogu, kas pieder Londonas kruīzu kompānijai Noble Caledonia. Kuģis ir darbojies ledus apstākļos ekspedīcijās un kruīzos Antarktīdā un Arktikā. Kuģis daudzkārt mainījis vārdu un agrāk bijis pazīstams kā Renaissance VII, Regina Renaissance, Renai I, Sun, Island Sun, Corinthian II, Sea Explorer, Sea Explorer I. 1990. gadu sākumā uzņēmums Renaissance Cruises pasūtīja astoņus mazus kruīza kuģus, kuriem visiem tika piešķirti romiešu ciparu nosaukumi (no I līdz VIII). Pirmie un otrie četri kuģi tika uzbūvēti dažādās būvētavās un kuģi V-VIII bija ar uzlabotām īpašībām. Tagadējais Hebridean Sky ieguva nosaukumu Renaissance VII. Kuģis tika ieskaitīts pret ledu pastiprināto ekspedīcijas kuģu klasē. Šis kuģis, kas paredzēts peldējumiem gandrīz jebkurā pasaules rajonā, 59 kajītēs uzņem līdz 120 pasažieriem. Atpūtas telpa un ēdamistaba ir pietiekami lielas, lai vienlaikus uzņemtu visus pasažierus. Ir arī citas izklaides iespējas, piemēram, peldbaseins un naktsklubs. Kuģa garums ir 90,6 m, platums 15,3 m, tonnāža 4200 t. Uz kuģa ir 10 "Zodiaka" tipa motorlaivas tādu objektu apskatei, kur kuģis nevar piestāt. 1992. gadā Renaissance VII nofraktēja tūrisma uzņēmums Raymond & White, un tas tika pārdēvēts par Regina Renaissance, vairākus gadus braucot pa Karību jūras reģionu. Frakts beidzās 1998. gadā, un kuģis atgriezās pie sākotnējā nosaukuma un mainīja savu maršrutu, lai kuģotu Vidusjūrā vasarā un Indijas okeānā ziemā, un to piedāvāja galvenokārt Ziemeļamerikas un Eiropas pasažieriem. Uzņēmums Renaissance Cruises bankrotēja 2001. gada oktobrī, un Renaissance VII tika pārdots biznesa grupai, kas bija investējusi uzņēmumā. Viņi pārdēvēja kuģi par Renai I, bet tas palika dīkstāvē, gaidot pārdošanu vai fraktu. 2003. gadā kuģa nosaukums tika mainīts uz Sun, un nākamajā gadā kuģi nopirka International Shipping, kas pārdēvēja viņu par Island Sun, un pēc tam viņu nofraktēja Mauritius Island Cruises. Viņi plānoja regulāri izmantot kuģi, veicot kruīzus pa Maurīcijas salām no Portluī. Diemžēl uzņēmums neizturēja valdības noteiktos noteikumus un jau pēc pāris dienām bija spiests pārtraukt darbību. 2004. gadā uzņēmums Around The World Cruises sāka reklamēt kruīzus no Frīmantlas Austrālijā nākamajai vasarai. Pēc dažām grūtībām uzņēmumam beidzot izdevās iegūt Island Sun ļoti īsā laikā, un kuģis ieradās Frīmantlā 26. novembrī. Bet jau pēc četriem īsiem kruīziem 10. decembrī ieplānotais ceļojums tika atcelts gandrīz pirms paša reisa, un pēc dažām dienām ekspluatējošā kompānija bankrotēja. Nedaudz vēlāk sabruka arī uzņēmums Mauritius Island Cruises, 2005. gadā Island Sun tika pārdots dāņu Clipper Group, un kuģi no viņiem nofraktēja amerikāņu uzņēmums Travel Dynamics International. Viņi pārdēvēja kuģi par Corinthian II, atjaunoja un pārdekorēja to, un astoņus gadus tas peldēja galvenokārt Vidusjūras reģionā un vēlāk Antarktīdā. 2013. gadā kuģi no Clipper Group nofraktēja Polar Latitudes un Poseidon Expeditions. Viņi to lietoja Antarktīdā un Arktikā. 2014. gadā kuģi iegādājās uzņēmums Noble Caledonia, kuram jau piederēja tās pašas sērijas kuģi Island Sky (bijušais Renaissance VIII) un Caledonian Sky (agrāk Renaissance VI). Kuģis tika renovēts 2016. gada aprīlī un kopš tā laika tas darbojas kā kruīzu kuģis. Parasti kuģis vasarā apmeklē galvenokārt Baltijas un Vidusjūras ostas, vēlā rudenī un ziemā operējot galvenokārt Dienvidamerikas ūdeņos. Starpsezonā kruīzu kuģis piedāvā pārvietošanos starp Atlantijas okeāna Eiropas un Āfrikas piekrastes salām. Vasaras maršruts "Baltijas dārgumi" no Stokholmas līdz Portsmutai iekļauj dažādas Baltijas jūras ostas, arī Rīgu.