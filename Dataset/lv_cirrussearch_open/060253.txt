Citi Zēni ir latviešu hiphopa un poprepa grupa, kura plašāku atpazīstamību ieguva 2020. gada nogalē ar dziesmu "Vienmēr kavēju". Grupa ar dziesmu "Limuzīns uz krīta" ieguvusi 2. vietu Latvijas Radio 2 rīkotajā dziesmu konkursā "Muzikālā banka 2021". Grupa piedalījās arī Latvijas Televīzijas rīkotajā dziesmu konkursā "Supernova 2022" ar dziesmu Eat Your Salad, kurā ieguva 1. vietu un iespēju pārstāvēt Latviju 2022. gada Eirovīzijas dziesmu konkursā. Grupas sastāvā muzicē Jānis Pētersons (vokāls), Dagnis Roziņš (vokāls, saksofons), Reinis Višķeris (taustiņinstrumenti), Krišjānis Ozols (ģitāra), Roberts Memmēns (bass) un Toms Kagainis (bungas).