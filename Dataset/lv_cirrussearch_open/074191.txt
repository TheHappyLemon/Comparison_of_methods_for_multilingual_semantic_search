Audioslave bija amerikāņu smagā roka mūzikas grupa, kuru 2001. gadā izveidoja Losandželosā, Kalifornijā. Grupa sastāvēja no bijušā Soundgarden grupas dalībnieka Krisa Kornela (Chris Cornell) un no bijušajiem Rage Against the Machine grupas instrumentu spēlētājiem Toma Morello (Tom Morello, ģitārists), Tima Komerforda (Tim Commerford, basģitārists un bekvokāls) un Breda Vilka (Brad Wilk, bundzinieks). Uzreiz pēc grupas izveidošanās mūzikas kritiķi rakstīja, ka Audioslave ir Soundgarden un Rage Against the Machine mūzikas grupu apvienojums, bet pēc grupas otrā izdotā albuma "Out of Exile" atzīmēja, ka grupa ir radījusi atsevišķu identitāti. Grupas darbība tika pārtraukta 2007. gadā.