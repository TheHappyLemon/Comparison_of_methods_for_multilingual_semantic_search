"Aizdomās neturamā pilsoņa lietas izmeklēšana" (itāļu: Indagine su un cittadino al di sopra di ogni sospetto) ir 1970. gada Itālijas krimināldrāmas filma, kuras režisors ir Elio Petri. Filmā galvenās lomas atveido Džans Marija Volonte un Florinda Bolkana. Filma ir psiholoģiska, melnā humora satīra par korupciju un tā stāsta par augsti stāvošu policijas detektīvu, kurš nogalina savu mīļāko un pārbauda vai policija viņu apsūdzētu par noziegumu. Viņš uzsāk manipulāciju, atstājot acīmredzamus pavedienus, kurus citi policisti tīši vai netīši ignorē. Filmas "Aizdomās neturamā pilsoņa lietas izmeklēšana" pirmizrāde notika 1970. gada 9. februārī. Filma saņēma lielu kritiķu atzinību. Tīmekļa vietnē Rotten Tomatoes tai ir 100% vērtējums. 1970. gada Kannu kinofestivālā tā saņēma Žūrijas balvu. Filma saņēma arī Amerikas Kinoakadēmijas balvu kategorijā "Labākā filma svešvalodā". Petri un Ugo Pirro tika nominēti kategorijā "Labākais oriģinālscenārijs".