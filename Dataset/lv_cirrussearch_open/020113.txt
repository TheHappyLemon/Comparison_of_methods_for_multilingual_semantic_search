GALEX jeb Galaxy Evolution Explorer (no angļu valodas — Galaktiku attīstības pētnieks) bija ASV ultravioletā starojuma orbitālā observatorija. Tā bija NASA programmas Small Explorer program septītā misija (SMEX-7). To orbītā palaida 2003. gada aprīlī. Pētīja tālas galaktikas un zvaigznes ultravioletajā starojumā. GALEX instruments sastāvēja no 50 cm diametra Riči—Kretjēna teleskopa f/6 konfigurācijā. Tas varēja novērot viļņu garumus no 135 nanometriem līdz 280 nm ar skata laukumu 1,2 grādi. GALEX lielākie atklājumi: Miras zvaigznei atklāta putekļu un gāzu aste, līdzīga kā komētām; novērots melnais caurums, kas "apēd" zvaigzni; atrasti jaunu zvaigžņu milzu gredzeni ap vecām, mirušām galaktikām; pierādīta tumšās enerģijas eksistence; atklāts galaktiku evolūcijas trūkstošais posms — pusaudžu galaktikas pāreja no jaunas uz vecu. GALEX tika palaists 2003. gada 28. aprīlī 11:59:54 UTC ar nesējraķeti Pegasus-XL no L-1011 lidmašīnas Stargazer virs Atlantijas okeāna aptuveni 60 km no Kanaveralas zemesraga Gaisa spēku stacija. Sākotnēji misija tika plānota 29 mēnešiem, bet vēlāk pagarināta. 2011. gada februārī NASA pārtrauca GALEX operāciju finansēšanu. Kalifornijas Tehnoloģiju institūts (Caltech) lūdza tai nodot observatorijas kontroli, solot piesaistīt privātus līdzekļus. 2012. gada maijā GALEX operācijas nodotas Caltech. 2013. gada 28. jūnijā Orbital Sciences Corporation operatori observatorijai nosūtīja komandu izslēgt visu aparatūru. Kosmiskais aparāts paliks orbītā vismaz 65 gadus, līdz ieies atmosfēras blīvajos slāņos un sadegs.