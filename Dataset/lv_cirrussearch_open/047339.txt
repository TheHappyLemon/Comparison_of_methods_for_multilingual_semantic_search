Džeremijs Viljams Frederiks Ērvins (angļu: Jeremy William Frederick Irvine; dzimis 1990. gada 1. jūlijā Gamlingejā, Anglijā) ir angļu kino un teātra aktieris. No 16 gadu vecuma Ērvins tēlo dažādas lomas. Džeremijs apgalvo, ka tieši viņa teātra skolotājs viņu motivējis turpināt nodarboties ar aktiermākslu, tādēļ viņš ieguva galvenās lomas lugās. Paralēli lomām turpināja mācīties Bedfordas Modernajā skolā. Pēc skolas darbojās Nacionālajā Jaunatnes teātrī. Viņš gadu mācījās drāmas kursā Londonas mūzikas un teātra mākslas akadēmijā pirms ieguva atpazīstamību ar lomu Stīvena Spīlberga filmā "Kara zirgs" (2011). Ērvins ieguva pasaules kritiķu atzinību par lomu filmā "Tagad ir īstais laiks" (2012), tādejādi ierindojot viņu starp Holivudas visātrāk uzlecošajām zvaigznēm. Aktierim un viņa abiem brāļiem jau kopš bērnības ir cukura diabēts. Ērvins piedalījās dažādos ar cukura diabētu saistītos izmēģinājumos Kembridžas Universitātē no 2005. līdz 2007. gadam. Džeremijs ar savu pieredzi iepazīstināja Kornvolas hercogieni Kamillu 2012. gada 7. februārī Kembridžas Universitātes Welcome Trust klīnikas pētījumu laboratorijā.