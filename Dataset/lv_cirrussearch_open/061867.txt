Aļisa Seļezņova (krievu: Алиса Селезнёва) ir krievu rakstnieka Kira Buličova daudzu zinātniskās fantastikas stāstu izdomāta varone, 21. gadsimta beigu Maskavā dzīvojoša meitene. Kā literārs tēls Aļisa radusies 1965. gadā, kad tika publicēti pirmie stāsti par viņu. Viņa tika nosaukta par godu autora meitai. Par Aļisas piedzīvojumiem uzņemtas vairākas filmas, tostarp ārkārtīgi populārais piecu sēriju televīzijas seriāls "Viešņa no nākotnes" (1985), filma "Lillā lode" un animācijas filma "Trešās planētas noslēpums" (1981). Filmās Aļisas tēls ievērojami atšķiras no literatūras versijas, padomju filmās viņu atveidoja Natālija Guseva. 2001. gadā Maskavā Buličova darbu cienītāji par godu Alisei Seļezņovai iestādīja pīlādžu aleju. Pie alejas atrodas piemiņas akmens ar metāla plāksni, uz kuras rakstīts “Aleja par godu Aļisai Seļezņovai. 2001. gada oktobris”.