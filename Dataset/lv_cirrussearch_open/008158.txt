Alēns Fabiens Moriss Marsels Delons (franču: Alain Fabien Maurice Marcel Delon; dzimis 1935. gada 8. novembrī) ir franču aktieris un uzņēmējs. Kopš 1999. gada Delonam ir dubultpilsonība — Francijas un Šveices. 20. gadsimta 60. gados Delons kļuva par vienu no Eiropas izcilākajiem aktieriem. Delons atveidojis lomas vairākās plaši pazīstamās filmās: "Spožajā saulē" (Plein soleil, 1960), "Roko un viņa brāļi" (1960), "Aptumsums" (1962), "Melodija no pagraba" (Mélodie en sous-sol, 1963), "Gepards" (Il Gattopardo, 1963), "Samurajs" (1967), "Baseins" (La Piscine, 1969), "Sarkanais aplis" (1970), Borsalino (1970), "Zorro" (1975), Monsieur Klein (1976), Mort d'un pourri (1977), Trois hommes à abattre (1980), Notre histoire (1984). Delons filmējies nozīmīgās lomās pie tādiem pazīstamiem režisoriem kā Lukīno Viskonti, Žans Liks Godārs, Žans Pjērs Melvils, Mikelandželo Antonioni, Luijs Mals. Par lomu filmā "Gepards" Delonu nominēja Zelta globusa balvai. Divas reizes nominēts Cēzara balvai — par lomām filmās Monsieur Klein un Mort d'un pourri, bet par lomu filmā Notre histoire Delonam Cēzara balvu piešķīra. 1995. gadā Delons ieguva Berlīnes starptautiskais kinofestivāla goda balvu "Zelta lācis" par mūža ieguldījumu. 2019. gadā saņēma Kannu kinofestivāla balvu "Zelta goda palma".