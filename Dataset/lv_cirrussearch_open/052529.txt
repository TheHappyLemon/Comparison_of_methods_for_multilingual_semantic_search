Docker ir vairāku PaaS produktu kopums, kas izmanto operētājsistēmas līmeņa virtualizāciju, lai piegādātu programmatūru pakotnēs, ko sauc par konteineriem. Konteineri ir savstarpēji izolēti un apvieno savu programmatūru, bibliotēkas un konfigurācijas failus vienā pakotnē, taču tie var sazināties savā starpā. Pastāv gan bezmaksas, gan premium līmenis. Docker publiski tika izziņots 2013. gadā PyCon konferences laikā. Tajā pašā gadā tas kļuva par atvērtā pirmkoda projektu. Visi konteineri tiek palaisti ar vienu operētājsistēmas kodolu (tam tiek izmantotas Linux kodola resursu izolācijas iespējas), tādējādi tiek izmantots mazāk resursu nekā izmantojot virtuālās mašīnas. Docker konteineri palīdz nodrošināt elastību un pārvietojamību, kas ļauj darbināt programmatūru dažādās vidēs, tai skaitā gan lokāli (piemēram, izstrādājot programmatūru), gan publiskajā mākonī, gan privātajā mākonī. Tā kā Docker konteineri ir viegli, viens serveris vai virtuālā mašīna var vienlaicīgi darbināt vairākus konteinerus. 2018. gada analīzē tika konstatēts, ka tipiskā Docker lietošanā uz viena resursdatora tiek laisti astoņi konteineri, taču ceturtā daļa organizāciju darbina 18 un vairāk konteineru vienā resursdatorā.