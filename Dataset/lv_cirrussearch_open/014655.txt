Gistrova (vācu: Güstrow), kopš 2006. gada oficiāli Barlaha pilsēta Gistrova (vācu: Barlachstadt Güstrow), ir pilsēta Vācijā, Mēklenburgā-Priekšpomerānijā, uz dienvidiem no Rostokas. Pilsēta pirmoreiz minēta 1219. gadā, kad šeit uzbūvēja vendu pili. No 1418. līdz 1695. gadam (ar pārtraukumiem) Gistrova bija Mēklenburgas-Gistrovas hercogistes galvaspilsēta. 16. gadsimta otrajā pusē Gistrovā bērnību pavadīja Anglijas karaliene Dānijas Anna. No 1628. līdz 1631. gadam hercogistē valdīja Albrehts fon Vallenšteins. 1695. gadā Gistrova iekļāvās Mēklenburgā-Šverīnē. No 1910. gada līdz savai nāvei 1938. gadā Gistrovā dzīvoja un strādāja skulptors Ernsts Barlahs. 1589. gadā celtā renesanses stila Gistrovas pils ir bijusī hercogu rezidence. Pilsētā atrodas Ernsts Barlaha darbnīca - muzejs. Starp 1226. un 1335. gadu celtajā ķieģeļu gotikas stila Gistrovas katedrālē atrodas viens no slavenākajiem Barlaha darbiem - Schwebender Engel. Gistrova ir Dānijas un Norvēģijas karalienes Mēklenburgas-Gistrovas Luīzes (Louise af Mecklenburg-Güstrow, 1667-1721) dzimtā pilsēta.