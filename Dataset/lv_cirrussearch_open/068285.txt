Džordžs Henrijs Sanderss (angļu: George Henry Sanders, dzimis 1906. gada 3. jūlijā, miris 1972. gada 25. aprīlī) bija britu aktieris un dziedātājs, kura karjera ilga vairāk nekā 40 gadu. Pazīstams ar savu īpatnējo balsi un angļu akcentu, kas ļāva attēlot izsmalcinātus un bieži vien ļaunus tēlus. Sanderss piedzima Sanktpēterburgā, bet 1917. gada Krievijas revolūcijas laikā ar ģimeni pārcēlies uz Lielbritāniju. Tur arī uzsācis savu aktiera karjeru. 1930. gadu vidū pārcēlies uz Holivudu. Kļuvis atpazīstams pēc lomām Alfreda Hičkoka filmās "Rebeka" (1940) un Foreign Correspondent (1940). Par lomu Džozefa Mankeviča filmā "Viss par Ievu" (1950) saņēmis Amerikas Kinoakadēmijas balvu kategorijā "Labākais aktieris otrā plāna lomā". Piedalījies arī tādās filmās kā "Doriana Greja ģīmetne" (The Picture of Dorian Gray, 1945), The Ghost and Mrs. Muir (1947), Samson and Delilah (1949), Ivanhoe (1952), "Ceļojums uz Itāliju" (Journey to Italy, 1954), King Richard and the Crusaders (1954), "Kamēr pilsēta guļ" (1956), "Nolādēto ciemats" (Village of the Damned, 1960), A Shot in the Dark (1964), Betmens" (Batman, 1966), "Džungļu grāmata" (1967).