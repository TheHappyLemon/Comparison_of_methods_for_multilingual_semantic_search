Klimatogramma ir grafiks, kurā attēlo kādas noteiktas vietas gaisa temperatūras un nokrišņu sadalījumu noteiktā laika periodā, piemēram, nedēļā, mēnesī, gadā. Parasti klimatogramma parāda vidējā gaisa temperatūru un nokrišņu daudzumu. Dažkārt klimatogramma tiek papildināta ar maksimālo, minimālo, vidējo maksimālo un vidējo minimālo temperatūru rādītājiem, iztvaikošanas, mitruma koeficientiem u. c. Kolonnas parasti norāda lietus daudzumu, bet līnija — vidējo temperatūru. Klimatogramma jeb ombrotermiskā diagramma sniedz uzskatāmu un informatīvu priekšstatu par dotās vietas termorežīmu un mitruma režīmu, kuru ieteicis vācu-krievu botāniķis un ekologs Heinrihs Valters. Šajā diagrammā uz horizontālās ass atliek mēnešus. Vertikālās asis ir divas — mēneša vidējās temperatūras un mēneša nokrišņu summas atainošanai, pie tam šo asu mērogu attiecība ir 1:2. Mitros (humīdos) laika apstākļos nokrišņu līkne grafikā atrodas virs temperatūras līknes. Šo līkņu pretējs izvietojums liecina par sausiem (arīdiem) apstākļiem. Parasti ombrotermiskajā diagrammā atzīmē dažādu papildu informāciju, piemēram, norāda laika posmu, kurā dienas vidējā temperatūra ir negatīva, sniedz gada vidējo temperatūru, nokrišņu summu u.t.t.