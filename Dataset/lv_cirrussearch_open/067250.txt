Guri ūdenskrātuve (spāņu: Embalse de Guri) ir ūdenskrātuve Venecuēlā, izbūvēta Karoni upes baseinā. Pēc tilpuma sestā, bet pēc platības desmitā lielākā ūdenskrātuve pasaulē. Administratīvi ietilpst Bolivaras štatā. Izbūvēta Simona Bolivara hidroelektrostacijas darbināšanai. Ūdenskrātuves aizsprosta būve uzsākta 1963. gadā un 1969. gadā tika nodota ekspluatācijā hidroelektrostacijas pirmā kārta. Aizsprosts ir 690 m garš un 106 m augsts un elektrostacijas plānotā jauda bija 1750 MW. 1978. gadā jauda palielināta līdz 2 GW. Līdz 1986. gadam bija pabeigta projekta otrā kārta; dambja garums palielināts līdz 7500 m (pēc citiem datiem — 11 409 m), bet augstums — līdz 162 m. Kopējā elektrostacijas ģenerēšanas jauda palielināta līdz 10 234 MW (trešā jaudīgākā spēkstacija pasaulē pēc Triju Aizu HES un Itaipu HES), kas gadā saražo 47 000 GWh enerģijas. Lejpus Guri ūdenskrātuves Karoni upē uzbūvētas vēl 3 spēkstacijas — Tokoma, Karuači un Makagva.