Jaroslavs Aleksandrs Kačiņskis (poļu: Jarosław Aleksander Kaczyński; dzimis 1949. gada 18. jūnijā) ir poļu politiķis, Polijas premjerministrs 2006. - 2007. gadā. Bijušā Polijas prezidenta Leha Kačiņska dvīņubrālis. Kad 2007. gadā Jaroslava Kačiņska vadītā partija "Likums un taisnīgums" zaudēja Seima vēlēšanās, atkāpās no amata, un par Polijas premjeru kļuva Donalds Tusks. Pašlaik labējās partijas "Likums un taisnīgums" līderis. Pirmo publisko atpazīstamību ieguva, kopā ar brāli piedaloties 1962. gada filmā "Par diviem, kuri nozaga mēnesi" (O dwóch takich, co ukradli księżyc). Astoņdesmitajos gados piedalījās arodbiedrības "Solidaritāte" darbā.