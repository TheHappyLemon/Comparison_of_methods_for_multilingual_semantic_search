Ālmana grēda (norvēģu: Ahlmannryggen) ir ap 100 km gara un līdz 70 km plata ar ledu klāta kalnu grēda Antarktīdā, Karalienes Modas Zemes rietumos. Izvietojies Princeses Martas krastā starp Jūtulstreumena glečeri austrumos un Šita glečeri rietumos. Dienvidos robežojas ar Borgas masīvu, ziemeļos stiepjas līdz Fimbulisena šelfa ledājam. Grēdas lielāko daļu aizņem ledāja vairogs, kurā izklaidus paceļas nunataki vai to grupas. Augstākā virsotne ir Hornets (1843 m) grēdas dienvidos. Apvidu pirmie 1938.-1939. gadā pētīja Vācijas antarktiskā ekspedīcija, kas veica aerofotografēšanu un nunataku grupas grēdas ziemeļaustrumos nosauca par Šteina nunatakiem un Vites smailēm. Detālu reģiona izpēti veica norvēģu-britu-zviedru antarktiskā ekspedīcija (1949-1952), kas grēdu nosauca par godu ekspedīcijas Zviedrijas komitejas vadītājam Hansam Vilhelmsonam Ālmanam (Hans Wilhelmsson Ahlmann). Ālmana grēdas ziemeļos uz Vesleskarveta nunataka kopš 1997. gada darbojas Dienvidāfrikas vissezonas polārstacija SANAE IV, bet grēdas vidusdaļā — vasaras stacija Sarīmaraisa (1982-1999).