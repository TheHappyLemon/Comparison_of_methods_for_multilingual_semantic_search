Hollow ir latviešu dziedātāja Dona dziesma, ar kuru viņš pārstāvēs Latviju 2024. gada Eirovīzijas dziesmu konkursā Malmē, Zviedrijā. Dziesma ieguva tiesības pārstāvēt Latviju konkursā pēc uzvaras nacionālajā atlasē Supernova 2024. Dons piedalīsies Eirovīzijas 2. pusfinālā. Dziesmas mūzikas autors ir Dons un īrs Liams Gedess, kurš kopā ar DJ Rudd ir viens no dziesmas producentiem, savukārt teksta autore ir amerikāniete Keita Nortropa. Dziesma sākotnēji bija ierakstīta latviešu valodā ar nosaukumu "Lauzto šķēpu karaļvalsts" (teksta autori: Mikus Frišfelds un Kate Rudzinska) un uzvarēja konkursā "Muzikālā banka 2023", taču Supernovai dziesma ierakstīta angļu valodā. Dziesmas videoklipu veidojis Toms Harjo.