Norifumi Noriks Abe (阿部典史 Abe Norifumi; 1975. gada 7. septembris — 2007. gada 7. oktobris) bija japāņu motociklists, kurš savulaik piedalījās MotoGP sacensībās. Dzimis Tokijā. 11 gadu vecumā Noriks sāka braukt ar motocikliem un savu sākotnējo karjeru pavadīja braucot motokrosā. 1994. gadā debitēja 500 kubikcentimetru klasē savā mājas sacīkstē. Abe visus pārsteidza cīnoties par uzvaru līdz pat pēdējiem līkumiem, kur nokrita. Viņš ieguva vietu komandā uz atlikušajām divām sezonas sacīkstēm, kurās izcīnīja divas sestās vietas un tas viņam atnesa iespēju piedalīties arī 1995. gada sacīkstēs. 2004. gadā Abe beidza karjeru. 2007. gada 7. oktobrī braucot ar savu motociklu, Abe ietriecās kravas automašīnā, kura veica neatļautu pagriezienu. Tas notika plkst. 18.20 pēc vietējā laika. Pulksten 20.50 slimnīcas vadība paziņoja par bijušā motociklista nāvi.