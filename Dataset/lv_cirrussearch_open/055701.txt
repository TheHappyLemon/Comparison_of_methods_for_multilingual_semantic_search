Koordinātas: 31°57′25.58″S 115°52′9.42″E﻿ / ﻿31.9571056°S 115.8692833°E﻿ / -31.9571056; 115.8692833 Pērtas naudas kaltuve (angļu: Perth Mint) ir valsts uzņēmums Pērtā, Austrālijā, oficiālais Austrālijas zelta stieņu ražotājs. Pieder Rietumaustrālijas valdībai. Kaltuve dibināta 1899. gadā Rietumaustrālijas raktuvēs iegūtā zelta attīrīšanai, kā arī Britu impērijas zelta soverēnu un pussoverēnu monētu kalšanai. Bija viena no trim Lielbritānijas Karaliskās naudas kaltuves (Royal Mint) filiālēm Austrālijā; divas pārējās — Sidnejas un Melburnas naudas kaltuves — slēgtas. Kaltuvē tiek ražoti un uzglabāti zelta, sudraba un platīna stieņi, kā arī jubilejas, kolekcijas monētas un citi cēlmetālu izstrādājumi. Līdz 1983. gadam kaltuvē ražoja arī Austrālijas apgrozības monētas no parastajiem metāliem. Kaltuve atrodas Austrumpērtas rajonā, Neoromānikas stilā celtā ēkā, kas iekļauta Rietumaustrālijas kultūras mantojuma sarakstā. Kaltuvi apmeklē tūristi, tajā ir veikals, zelta ekspozīcija, tiek organizētas ekskursijas. Kaltuvē pārstrādā ap 90 % no Austrālijā iegūtā zelta; stieņu un monētu ražošanai izmanto arī ievestos metālus. Ik gadu kaltuve saražo apmēram 13 % no pasaules cēlmetālu stieņu un monētu kopprodukcijas. 2018. gadā kaltuvē saražoti un realizēti zelta, sudraba un platīna izstrādājumi 18,9 mlrd. Austrālijas dolāru vērtībā. Kaltuvē tiek uzglabāta lielākā un vērtīgākā monēta pasaulē — „Austrālijas ķengura vienas tonnas zelta monēta“ (Australian Kangaroo One Tonne Gold Coin). Monēta sver 1012 kg, ir aptuveni 80 cm plata un vairāk kā 12 cm bieza. Tā izgatavota 2011. gadā no tīra, 99,99 %, zelta. 2012. gadā ierakstīta Ginesa rekordu grāmatā. Monētas vērtība — vairāk kā 50 milj. Austrālijas dolāru. Pērtas naudas kaltuvē ražots 100 g zelta stienis Pasaulē lielākā zelta monēta