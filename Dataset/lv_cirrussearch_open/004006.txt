Ketrina Anna Bigelova (angļu: Kathryn Ann Bigelow; dzimusi 1951. gada 27. novembrī Sankarlosā, Kalifornija, ASV) ir amerikāņu kinorežisore, scenāriste un producente. Viņa ir vislabāk pazīstama par savu darbu pie filmu Near Dark (1987), "Lūzuma punkts" (Point Break, 1991), "Dīvainās dienas" (1995), "Ūdens svars" (The Weight of Water, 2000), "K-19" (2002), "Sapieris" (2008) un "Slepenā operācija "30 pēc pusnakts"" (2012) veidošanas. "Sapieris" tika nominēts deviņām Amerikas Kinoakadēmijas balvām un sešās nominācijas filma uzvarēja, tajā skaitā nominācijās labākā filma, labākais režisors un labākais oriģinālscenārijs. Saņemot balvu kā labākā režisore par filmu "Sapieris", Ketrina Bigelova kļuva par pirmo sievieti, kas saņem šo balvu. Otra Bigelovas filma, kas tika izvirzīta uz Amerikas Kinoakadēmijas balvu vairākās nominācijas, bija "Slepenā operācija "30 pēc pusnakts"", tai skaitā nomināciju par gada labāko filmu. Filma saņēma balvu par labāko skaņas montāžu. 2010. gada aprīlī Ketrina Bigelova tika atzīta par vienu no 2010. gada ietekmīgākajiem cilvēkiem.