Stiebrmušas (Chloropidae) ir mušveidīgo dzimta, kurā ietilpst vairāk nekā 3000 sugu no aptuveni 200 ģintīm, kas ir sastopamas visā pasaulē. Pieaugušas mušas ir maza izmēra dzeltenas vai melnas krāsas kukaiņi, kuru ķermeņa garums sasniedz 1—7 mm. Parasti mušas ir sastopamas vidē, kur aug graudzāles, un to kāpuri pārsvarā attīstās graudaugu stiebros, dažreiz sēklās (piemēram, Dicraeus); dažas sugas ir labības augu kaitēkļi, pārsvarā no Chlorops, Elachiptera un Oscinella ģintīm.