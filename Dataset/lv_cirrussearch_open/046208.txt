Rohindžas (Ruáingga, رُاَࣺينڠَ) ir indoāriešu saimes etniskā grupa, kuras pārstāvji galvenokārt dzīvo Mjanmas rietumos un Bangladešā. Kopējais rohindžu skaits tiek lēsts vairāk par diviem miljoniem. Mjanmā dzīvo aptuveni 400 tūkstoši rohindžu, bet pirms 2016. gada beigās uzsāktās rohindžu vajāšanas to skaits valstī tika lēsts ap vienu miljonu. 2016. gada beigās Mjanmas bruņotie spēki un policija ar valdības ziņu uzsāka rohindžu vajāšanu. Vairākas ANO institūcijas, Starptautiskā krimināltiesa, cilvēktiesību aktīvisti un citi norādījuši, ka Mjanmas valdība veic etnisko tīrīšanu un genocīdu pret šo etnisko grupu. Daudzi rohindžas aizbēga uz kaimiņvalsti Bangladešu. 2013. gadā ANO raksturoja rohindžas kā vienu no visvairāk vajātajām minoritātēm pasaulē.