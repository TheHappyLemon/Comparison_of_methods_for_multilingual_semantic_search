Bārija sulfāts (BaSO4) ir balta, kristāliska viela, kas praktiski nešķīst ūdenī. Tas ir sastopams dabā, barīta jeb smagā špata veidā, taču to iegūst arī mākslīgi, no šķīstošākiem bārija sāļiem un šķīstošiem sulfātiem. Bārija sulfātu lieto par rentgenkontrastvielu, parasti gremošanas trakta diagnostikai. Tā kā bārija sulfāts ir ķīmiski stabils un nešķīstošs, tas nav toksisks, atšķirībā no citiem bārija sāļiem. Bārija sulfātu lieto arī par balto pigmentu un plastmasu pildvielu. Bārija sulfātu dažreiz lieto pirotehnikā, kā augsttemperatūras oksidētāju (tas pietiekoši augstās temperatūrās sadalās), tomēr šādiem mērķiem vairāk lieto bārija nitrātu, jo tas reaģē jau zemākās temperatūrās. Bārija sulfātu var reducēt ar ogli par bārija sulfīdu.