Frīdrihs III Skaistais (vācu: Friedrich der Schöne; dzimis ap 1289. gadu, miris 1330. gada 13. janvārī) bija kā Frīdrihs I Austrijas un Štīrijas hercogs no 1308. gada un Vācijas karalis no 1314. gada līdz savai nāvei 1330. gadā (līdz 1325. gadam - pretkaralis) kā Frīdrihs III. Dzimis Vācijas karaļa Albrehta I ģimenē. Pēc vecākā brāļa Bohēmijas karaļa Rūdolfa I nāves 1307. gadā un tēva nogalināšanas 1308. gadā, kopā ar brāli Leopoldu I sāka valdīt Austrijā un Štīrijā. Frīdrihs bija uzaudzis kopā ar savu brālēnu Ludvigu IV, ar kuru bija tuvi draugi. Tomēr 1314. gadā pēc Heinriha VII nāves par jauno Vācijas karali divās vēlēšanās tika ievēlēts gan Frīdrihs III, gan Ludvigs IV. Izcēlās pilsoņu karš starp abiem pretendentiem. Kaujā pie Mīldorfas 1322. gada 28. septembrī Ludvigs sakāva Frīdriha karaspēku, bet pašu Frīdrihu sagūstīja. Trīs gadus pavadījis ieslodzījumā Trauznicas pilī Bavārijā, Frīdrihs tika atbrīvots pret solījumiem atteikties no pretenzijām uz Vācijas troni un pierunāt brāli Leopoldu I pārtraukt cīņu pret Ludvigu. Tā kā Frīdriham neizdevās pierunāt Leopoldu pārtraukt cīņu, viņš atgriezās pie Ludviga, lai atkal dotos ieslodzījumā. Šis žests samierināja abus pretiniekus. Frīdrihs tomēr tika atzīts par Vācijas karali, savukārt Ludvigam tika dota iespēja kļūt par Svētās Romas imperatoru. Pēc Leopolda I nāves 1326. gadā Frīdrihs III atgriezās Austrijas valdījumos, kur miris un apglabāts.