Challenger katastrofa notika 1986. gada 28. janvārī, kad NASA Space Shuttle programmas kosmosa kuģis Challenger uzsprāga 73 sekundes pēc pacelšanās. Negadījumā gāja bojā visi septiņi apkalpes locekļi: pieci NASA astronauti, viens kravas speciālists un skolotāja. Kosmosa kuģis sadalījās virs Atlantijas okeāna netālu no Keipkanaveralas Floridā plkst. 11.39 pēc vietējā laika. Negadījumu izraisīja bojāts O veida blīvējums uz vienas no dzinējraķetēm. Pēc katastrofas kosmosa kuģu programma tika apturēta uz 32 mēnešiem. Negadījuma izmeklēšanā tika secināts, ka negadījumu veicinājusi NASA organizācijas kultūra un lēmumu pieņemšanas procesi, aģentūra pārkāpusi savus drošības noteikumus. NASA vadība jau kopš 1977. gada bija zinājusi, ka darbuzņēmēja Morton-Thiokol cietās degvielas paātrinātāju konstrukcijā ir potenciāli katastrofiska O veida blīvējuma problēma, taču viņi šo problēmu nebija spējīgi pienācīgi novērst. Netika ņemti vērā arī inženieru brīdinājumi par palaišanas bīstamību attiecīgajā rītā (bija zema gaisa temperatūra). Palaišanu televīzijas tiešraidē vēroja aptuveni 17% amerikāņu, jo viena no apkalpes loceklēm bija skolotāja Krista Makolife, kas būtu bijusi pirmā skolotāja kosmosā. Šī katastrofa tikusi izmantota kā gadījuma izpēte daudzās tehnikas drošības un darba ētikas diskusijās. 2022. gada novembrī NASA apstiprināja ka pie Floridas krastiem ūdenslīdēji atraduši kosmosa kuģa atlūzas, sešus metrus garo kosmosa kuģa korpusa atlūzu nirēji pamanīja, meklējot Otrā pasaules kara laika lidmašīnu dokumentālās filmas par Bermudu trijstūri filmēšanas projekta ietvaros. Vraka atlūzas atradās uz ziemeļiem no Bermudu trijstūra, un filmas veidotājiem uzreiz radās aizdomas, ka tās varētu būt bēdīgi slavenā kosmosa kuģa atliekas.