"Valdības noslēpumi" (angļu: Official Secrets) ir 2019. gada Apvienotās Karalistes un ASV drāmas filma, kuras režisors ir Geivins Hūds. Filmā galvenās lomas atveido Kīra Naitlija, Mets Smits, Metjū Gūds, Rīss Ivanss, Ādams Bakri un Reifs Fainss. Filma ir stāsts par trauksmes cēlēju Ketrīnu Ganu, kura nopludināja presei informāciju, atklājot ASV un Apvienotās Karalistes izlūkdienestu pretlikumīgu spiegošanas operāciju, lai piespiestu ANO Drošības padomei sankcionēt 2003. gada iebrukumu Irākā. "Valdības noslēpumi" pirmizrāde notika 2019. gada 28. janvārī Sandensas kinofestivālā. Filma saņēma pozitīvas kritiķu atsauksmes.