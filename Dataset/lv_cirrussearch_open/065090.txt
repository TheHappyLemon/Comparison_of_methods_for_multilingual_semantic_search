73. ikgadējais Berlīnes starptautiskais kinofestivāls notika 2023. gadā no 16. līdz 26. februārim. Šī gada kinofestivālā apbalvoja arī labākos televīzijas seriālus. 2022. gada 15. decembrī paziņoja pirmos Panorama un Generation sekciju filmu nosaukumus, un 13. janvārī ārpuskonkursa klāstam pievienoja daudzas pasaules pirmizrādes, tostarp Gaja Nativa politiski biogrāfisko filmu Golda. Festivālu atklāja Rebekas Milleres drāmas filma She Came to Me. Festivāla atklāšanā attālināti ar videostraumēšanas palīdzību piedalījās arī Ukrainas prezidents Volodimirs Zelenskis. Stīvenu Spīlbergu par mūža ieguldījumu festivālā apbalvoja ar Goda zelta lāci, balvu viņam pasniedza īru mūziķis Bono. Zelta lāci ieguva franču filmu veidotāja Nikolā Filibēra dokumentālā filma Sur l'Adamant par dienas aprūpes centru Parīzē, kurā uzturas cilvēki ar garīgiem traucējumiem. Sudraba lāci ieguva vācu filmu veidotāja Kristiāna Petcolda filma Roter Himmel. Sudraba lāci par labāko galvenās lomas tēlojumu saņēma Sofija Otero par astoņgadīgās Lūsijas lomu filmā 20.000 especies de abejas, tādējādi kļūstot par jaunāko balvas ieguvēju Berlināles vēsturē.