Lēdija Kristīna Anna Skota Tomasa (angļu: Dame Kristin Ann Scott Thomas, dzimusi 1960. gada 24. maijā) ir angļu aktrise. Piecas reizes tikusi nominēta gan BAFTA kino balvai, gan Olivjē balvai. Ieguvusi BAFTA balvu kategorijā "Labākā aktrise otrā plāna lomā" par filmu "Četras kāzas un vienas bēres" (1994) un Olivjē balvu kategorijā "Labākā aktrise" par lomu Royal Court Theatre izrādē The Seagull (2008). Tikusi nominēta Amerikas Kinoakadēmijas balvai par dalību filmā "Angļu pacients" (1996). Kino debitējusi ar filmu Under the Cherry Moon (1986). Vēlāk piedalījusies tādās filmās kā "Rūgtais mēness" (1992), "Neiespējamā misija" (1996), "Zirgu vārdotājs" (1998), "Gosforda parks" (2001), The Valet (2006) un Tell No One (2006). Ieguvusi Eiropas Kino balvu par lomu filmā I've Loved You So Long (2008). Attēlojusi lomas arī filmās "Vieglā uzvedība" (2008), Leaving (2009), Love Crime (2010), Sarah's Key (2010), Nowhere Boy (2010), The Woman in the Fifth (2011), "Piedos tikai Dievs" (2013), "Tumšākā stunda" (2017) un "Kapeņu izlaupītāja Lara Krofta" (Tomb Raider, 2018).