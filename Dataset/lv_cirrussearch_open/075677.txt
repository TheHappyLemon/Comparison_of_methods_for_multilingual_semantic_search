Gagarina kauss (krievu: Кубок Гагарина) ir kauss, kurš tiek pasniegts katras sezonas Kontinentālās hokeja līgas čempionvienībai. Kauss nosaukts Jurija Gagarina vārdā. Tas nosaukts Gagarina vārdā, jo līgas pirmās sezonas fināla pēdēja iespējamā spēle bija jāaizvada 12. aprīlī, kurā notika slavenais Gagarina lidojums. Gagarina kausa izcīņa tiek aizvadīta pēc katras KHL regulāras sezonas noslēguma. Tajā piedalās astoņas spēcīgākās Rietumu un Austrumu konferences komandas. Pirmajā kārtā uzvarētājs tiek noteikts sērijā līdz trim uzvarām, bet otrajā kārtā, pusfinālā un kausa finālā uzvarētājs tiek noteikts sērijā līdz četrām uzvarām. Finālsērijas uzvarētājs tad arī saņem kausu. Līgas pirmajā sezonā kausa izcīņai kvalificējās labākās 16 līgas komandas, jo konferences tika izveidotas vienīgi 2009. gada vasarā. Tāpat, arī izcīņas otrās kārtas uzvarētāji tika noskaidroti sērijā līdz trim uzvarām. Kauss esot 18 kilogramus smags, tādējādi būdams smagāks nekā NHL pasniegtais Stenlija kauss. Kauss ir izgatavots no sudraba, tajā izmantotas arī zelta plāksnes.