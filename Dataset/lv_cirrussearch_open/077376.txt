Bēnazīra Bhuto (angļu: Benazir Bhutto, sindhu: بينظير ڀٽو, urdu: بینظیر بھٹو; dzimusi 1953. gada 21. jūnijā, mirusi 2007. gada 27. decembrī) bija Pakistānas politiķe. Bhuto bija pirmā sieviete, kura tika ievēlēta kā valdības vadītāja musulmaņu valstī. Viņa divas reizes tika ievēlēta par Pakistānas premjerministri. 1988. gadā viņa pirmo reizi stājās šajā amatā, bet pēc 20 mēnešiem toreizējais Pakistānas prezidents Ghulam Ishaq Khan atstādināja viņu, uzskatot, ka viņa bija korumpēta. 1993. gada viņa otro reizi ieguva premjerministres krēslu, bet 1996. gadā tā brīža prezidents Farooq Leghari atkal viņu atstādināja līdzīgu iemeslu dēļ. 2007. gada 27. decembrī Bēnazīra Bhuto tika nogalināta, kad viņa kāpa transportlīdzeklī pēc Pakistānas Tautas partijas sapulces Rāvalpindi pilsētā. Slepkava viņu sašāva kaklā un krūtīs, bet pēc tam detonēja bumbu vesti. Rezultātā gāja bojā 30 cilvēki un vēl vairāki guva ievainojumus. Viņas piekritēji Bhuto dēvēja par Shaheed-e-Jaumhuriat ("Demokrātijas mocekli").