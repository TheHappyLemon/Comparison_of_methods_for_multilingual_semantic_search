"Bārbija" (angļu: Barbie) ir 2023. gada ASV un Apvienotās Karalistes romantiskā kinokomēdija, kas balstīta uz tāda paša nosaukuma modes leļļu līniju, ko ražo ASV kompānija Mattel. Filmas režisore ir Greta Gērviga, viņa ir arī scenārija līdzautore kopā ar Noa Baumbaku. Galvenās lomas atveido Margota Robija (Bārbija) un Raiens Goslings (Kens). Tā ir pirmā aktieru filmas adaptācija rotaļlietas multimediju franšīzē. Sakotnēji filmas izstrādi 2014. gadā uzsāka kinokompānija Sony Pictures. Pēc vairākām scenāristu un režisoru nomaiņām un divu dažādu aktrišu izvēlēm galvenās lomas tēlam, Sony beidzās līguma termiņš, un tiesības uz ekranizāciju ieguva Warner Bros. Pictures. 2019. gadā Robija izvēlēta galvenajai lomai, viņa projektā iesaistījās kā producente ar savu producentu uzņēmumu LuckyChap Entertainment. 2021. gada jūlijā Gērviga parakstīja līgumu ar studiju par filmas režisēšanu, viņa kopā Baumbaku ir arī filmas scenāristi. Filmēšana sākās 2022. gada martā Warner Bros. studijā Anglijā. Filmas "Bārbija" pirmizrāde notika Shrine Auditorium Losandželosā 2023. gada 9. jūlijā, bet ASV kinoteātros to demonstrē no 2023. gada 21. jūlija, filmu izplata Warner Bros. Pictures. Filmu kinoteātros sāka demonstrēt vienlaikus ar Kristofera Nolana filmu "Openheimers", kas sociālos medijos radīja "Barbenheimera" fenomenu. Filma saņēma lielākoties pozitīvas kritiķu atsauksmes un tās pasaules kases ieņēmumi ir vairāk nekā 1,4 miljardi ASV dolāru, padarot to par ienesīgāko 2023. gada filmu. National Board of Review un Amerikas Kinoinstitūts šo filmu ierindojuši starp 10 labākajām 2023. gada filmām. Filma nominēta Grammy balvai divpadsmit kategorijās un Zelta globusa balvai deviņās kategorijās, no kurām balvu ieguva par labāko oriģināldziesmu (What Was I Made For?) un jaunieviestajā kategorijā "Kino un kases sasniegumi".