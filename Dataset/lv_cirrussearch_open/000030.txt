2011. gada Eiropas čempionāts basketbolā (EuroBasket 2011) bija 37. kontinenta čempionāts, kas norisinājās Lietuvā no 31. augusta līdz 18. septembrim. To organizēja FIBA Europe. Čempionāts norisinājās Panevēžā, Šauļos, Klaipēdā, Alītā, Kauņā un Viļņā. Par Eiropas čempioniem otro reizi pēc kārtas kļuva Spānijas izlase, kas finālā uzvarēja Franciju. Bronzas medaļas izcīnīja Krievijas izlase, kas mazajā finālā uzvarēja Maķedonijas izlasi. Par turnīra vērtīgāko spēlētāju tika atzīts Spānijas izlases kapteinis Huans Karloss Navarro, savukārt sudraba medaļu izcīnījušais Tonijs Pārkers no Francijas bija turnīra rezultatīvākais spēlētājs ar vidēji spēlē gūtiem 22,1 punktiem. Eiropas čempionātā piedalījās 24 Eiropas basketbola valstsvienības. Latvijas izlase turnīrā visās piecās spēlēs piedzīvoja zaudējumu, kopvērtējumā paliekot dalītā 22. vietā. Šis bija kvalifikācijas turnīrs 2012. gada Londonas vasaras olimpiskajām spēlēm. Ceļazīmes uz Olimpiskajām spēlēm ieguva abas finālistes (Spānija un Francija) un Olimpisko spēļu rīkotāji (Lielbritānija; kvalificējās iepriekš). Ceļazīmes uz Olimpisko spēļu kvalifikācijas turnīru ieguva 3.—6. vietas ieguvēji (Krievija, Maķedonija, Lietuva, Grieķija). Latvijas basketbola izlase ieguva 22. vietu.