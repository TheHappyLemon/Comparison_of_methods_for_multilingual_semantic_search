Denzels Hejess Vašingtons (angļu: Denzel Hayes Washington, Jr.; dzimis 1954. gada 28. decembrī Montvermontā, Ņujorkas štatā, ASV) ir amerikāņu aktieris, scenārists, režisors un producents. Pirmoreiz Vašingtons kļuva pazīstams pēc filmēšanās seriālā St. Elsewhere, tajā viņš sešus gadus attēloja Dr. Filipu Čāndleru. Aktieris ir saņēmis kritiķu uzslavas par darbību kopš 1990. gadiem, tai skaitā par vairāku cilvēku attēlošanu, piemēram, Stīva Biko, Malkolma X, Rubina Kārtera, Melvina Tolsona, Frenka Lukasa un Hermana Būna. Denzels Vašingtons ir saņēmis divas Amerikas Kinoakadēmijas balvas, divas Zelta globusa balvas un Tony balvu. Par lomu 1989. gada filmā "Slava" (Glory) viņš saņēma Oskaru kā labākais otrā plāna aktieris un par lomu 2001. gada filmā "Treniņa diena" viņš tika atzīts par labāko aktieri. Viņa dēls Džons Deivids Vašingtons arī ir aktieris.