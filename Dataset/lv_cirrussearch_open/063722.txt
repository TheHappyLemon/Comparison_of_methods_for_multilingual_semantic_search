Emlins Volters Hjūzs (angļu: Emlyn Walter Hughes, dzimis 1947. gada 28. augustā, miris 2004. gada 9. novembrī) bija angļu futbolists un futbola treneris, spēlēja aizsarga vai pussarga pozīcijā, bijis Anglijas futbola izlases dalībnieks un kapteinis. Savu karjeru 1964. gadā sācis Blackpool, bet savu karjeras lielāko daļu aizvadījis Liverpool. Bijis Liverpool komandas kapteinis, kad tā izcīnīja trīs Anglijas čempionu titulus, FA kausu, kā arī divus Eiropas kausus un UEFA kausus. Ar Wolverhampton Wanderers ieguvis arī Anglijas Līgas kausu. Anglijas futbola izlasi pārstāvējis no 1969. līdz 1980. gadam, kopumā 62 mačos gūstot vienus vārtus. Piedalījies 1970. gada FIFA Pasaules kausā un 1980. gada Eiropas čempionātā.