Francis Frīdrihs Bēme (vācu: Franz Friedrich Böhme; dzimis 1885. gada 15. aprīlī, miris 1947. gada 29. maijā) bija austriešu, bet Otrā pasaules kara laikā vācu ģenerālis. Pirmā pasaules kara laikā cīnījies Austrumu frontē - Galīcijā un Kurzemē, tai skaitā pie Jēkabpils un Daugavpils. Starp pasaules kariem dienēja Austrijas armijā. Pēc anšlusa iekļāvās Trešā reiha bruņotajos spēkos. Kā divīzijas komandieris piedalījās Polijas kampaņā, bet kā korpusa komandieris - iebrukumā Francijā. 1941. gadā no 16. septembra līdz 2. decembrim bija bruņoto spēku komandieris (Kommandierender General) Serbijā. Šeit realizēja nežēlīgu militāru politiku - par katru nogalinātu vācu karavīru kā ķīlnieki tika nogalināti 100 serbu civiliedzīvotāji. Piemēram, 20.-21. oktobrī Kragujevacas pilsētā tika nogalināti vairāki tūkstoši civiliedzīvotāju. No 1945. gada 8. janvāra bija okupētās Norvēģijas bruņoto spēku komandieris, kur kara noslēgumā arestēts. Par kara noziegumiem tiesāts t.s. Ķīlnieku prāvas laikā. Cietumā izdarīja pašnāvību, kad procesa gaitā kļuva skaidrs, ka Bēme tiks izdots Dienvidslāvijai.