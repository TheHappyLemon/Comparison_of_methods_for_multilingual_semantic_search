Džons Higinss (angļu: John Higgins; dzimis 1975. gada 18. maijā Višavā, Skotijā) ir profesionāls skotu snūkerists. Dž. Higinss Pasaules čempionātā ir svinējis četras uzvaras (1998, 2007, 2009, 2011). Tas ir ceturtais visu laiku labākais sasniegums modernajā ērā. Kopš 1996.—1997. gada sezonas sportists Pasaules rangā nav noslīdējis zemāk par sesto vietu. Profesionāļos startē kopš 1992. gada, 1994.—1995. gada sezonā viņš kļuva par pirmo pusaudzi, kurš uzvarējis trijās ieskaišu sacensībās vienā sezonā. Trešajā sezonā viņš sasniedza 11. vietu rangā. 1996. gada Apvienotās Karalistes čempionātā viņš finālā zaudēja ar 9—10 toreizējam seškārtējam Pasaules čempionam Stīvenam Hendrijam. Divus gadus vēlāk viņš pirmoreiz karjerā triumfēja Pasaules čempionātā. Pēc uzvaras Dž. Higinss pirmoreiz kļuva par ranga līderi, tas pārtrauca astoņus gadus ilgušo S. Hendrija dominanci rangā. Nākamajā sezonā viņš uzvarēja arī Apvienotās Karalistes un The Masters čempionātā, tā kļūdams par trešo snūkeristu, kurš izcīna tā saukto Triple Crown. Atšķirībā no iepriekšējiem ranga līderiem Dž. Higinss ranga pirmajā vietā noturējās tikai divus gadus. Uz laiku viņš šo pozīciju zaudēja, taču atguva pēc otrās uzvaras Pasaules čempionātā, kas sekoja deviņus gadus pēc pirmās uzvaras. Trešo titulu skots izcīnīja 2009. gadā, taču 2011. gadā, īsi pēc tēva nāves, Dž. Higinss emocionālā finālā uzvarēja 21 gadus veco angļu snūkeristu Džodu Trampu.