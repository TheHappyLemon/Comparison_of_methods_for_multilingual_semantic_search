Tromlēna (franču: Île Tromelin) ir koraļļu sala Indijas okeānā, daļa no Francijas Dienvidjūru un Antarktikas Zemēm. Sala izvietojusies 450 km no Madagaskaras austrumu krasta un 535 km no Reinjonas salas. Rifu ieskautā sala ir ap 1,7 km gara un 0,7 km plata. Sala atzīta par putniem nozīmīgu vietu — tajā ligzdo vairākas putnu sugas. Salu 1722. gadā pirmais apmeklējis franču jūrasbraucējs Žans Marī Briāns de la Feijē (Jean Marie Briand de la Feuillée) un nosaucis to par Smilšu salu (Île des Sables). 1761. gadā salas piekrastē avarēja franču vergu tirgotāju kuģis L'Utile. Kuģa komanda ar glābšanas laivām aizpeldēja uz Madagaskaru, atstājot tuksnešainajā salā 60 (no 160) katastrofā izdzīvojušos vergus. Pēc piecpadsmit gadiem, 1776. gadā, salu apmeklēja franču karakuģis La Dauphine kapteiņa Bernāra de Tromlēna (Bernard-Marie Boudin, seigneur de Tromelin) vadībā un izglāba pēdējos izdzīvojušos vergus — septiņas sievietes un 8 mēnešus vecu bērnu. De Tromlēns arī izpētīja un detāli aprakstīja salu, kas vēlāk tika nosaukta viņa vārdā. No 19. gadsimta līdz 1950. gadiem sala bija Britu kolonijas Maurīcijas daļa. 1954. gadā saskaņā ar līgumu starp Lielbritāniju un Franciju sala tika nodota pēdējās īpašumā un pārvaldīta no Reinjonas. Kopš 2005. gada sala administratīvi pakļauta Francijas Dienvidjūru un Antarktikas Zemēm. Salas suverenitāti apstrīd Maurīcija, kas neatzīst tās piederības maiņu 1954. gadā un uzskata par savu teritoriju. 2010. gadā starp Maurīcijas un Francijas valdībām tika panākta vienošanās par kopēju salas pārvaldi. Salā ierīkots lidlauks, darbojas meteostacija un izmitināts franču armijas garnizons.