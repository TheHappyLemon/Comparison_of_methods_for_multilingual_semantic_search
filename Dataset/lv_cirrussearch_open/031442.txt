Drēzdenes bombardēšana (vācu: Luftangriffe auf Dresden) bija virkne britu karalisko un ASV gaisa spēku uzlidojumu Drēzdenei, Vācijā, kas notika Otrā pasaules kara laikā 1945. gadā no 13. līdz 15. februārim. Pilsētas bombardēšanas rezultātā aptuveni ceturtā daļa rūpniecības uzņēmumu un puse pārējo ēku (pilsētas infrastruktūra un dzīvojamās mājas) tika iznīcinātas vai būtiski sagrautas, kā arī uz vairākām nedēļām tika paralizēta satiksme. Bojā gājušo skaits dažādos avotos tiek lēsts no 25 tūkstošiem līdz 200 un pat 500 tūkstošiem. Līdz pat mūsdienām pastāv polemika, vai uzlidojumi, ņemot vērā ievērojamos zaudējumus civilajiem objektiem un bojā gājušo skaitu civiliedzīvotāju vidū, bija pamatoti un adekvāti.