Novomoskovska (ukraiņu: Новомосковськ) ir pilsēta Ukrainas dienvidos, Dņipropetrovskas apgabalā. Izvietojusies apgabala ziemeļdaļā Dņepras pietekas Samaras labajā krastā 27 km no apgabala centra Dņipro. Novomoskovskas rajona centrs. Par pilsētas pirmsākumiem uzskata Samaras Nikolaja klostera dibināšanu 1672. gadā. 1688. gadā upes krastā tika uzbūvēts kazaku Novobogorodskas cietoksnis, pie kura izveidojās apmetne Stara Samara. Pēc robežu pārnešanas tālāk uz dienvidiem un cietokšņa izformēšanas, starp Stara Samaru un klosteri izveidojās kazaku apmetne Novoselica (Новоселиця). 1784. gadā, pēc Zaporižjas Sečas likvidēšanas, Novoselicai piešķīra pilsētas tiesības un 1794. gadā pārdēvēja tagadējā vārdā.