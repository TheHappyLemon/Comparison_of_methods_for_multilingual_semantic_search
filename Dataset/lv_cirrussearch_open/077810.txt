Valērija Adamsa (Valerie Kasanita Adams; bijusi arī Valērija Vili (Valerie Vili); dzimusi 1984. gada 6. oktobrī) ir Jaunzēlandes vieglatlēte, lodes grūdēja. Piedalījusies trijās Olimpiskajās spēlēs (2004, 2008, 2012). 2008. gadā Pekinā un 2012. gadā Londonā izcīnījusi zelta medaļu (2012. gadā par sākotnēju sacensību uzvarētāju kļuva Nadzeja Astapčuka, bet viņa tika diskvalificēta par dopinga lietošanu). Tāpat Adamsa ir izcīnījusi uzvaru 2007., 2009., 2011. un 2013. gada Pasaules čempionātos. Viņa ir pirmā sportiste, kas individuālajās sacensībās Pasaules čempionātos ir izcīnījusi četras uzvaras pēc kārtas. 2005. gada Pasaules čempionātā V. Adamsa izcīnīja bronzas medaļu. Adamsas personiskais rekords (21,24 m) ir arī Jaunzēlandes un Okeānijas rekords. 2003. gada Pasaules čempionātā viņa izcīnīja piekto vietu, tobrīd būdama vien astoņpadsmit gadus veca.