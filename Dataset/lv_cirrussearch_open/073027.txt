Viskijs (angļu: whisk(e)y, no gēlu: uisce/uisge (beatha) — '(dzīvības) ūdens') ir aromātisks stiprais spirtotais dzēriens, ko iegūst pārtvaicējot raudzētu rudzu, kukurūzas vai jauktu graudu misu un iegūto šķidrumu izturot no iekšpuses apdedzinātās ozolkoka mucās, kas sniedz dzērienam raksturīgo dūmu smaržu un garšu. Etilspirta saturs lielākajai daļai viskiju sasniedz 40—45%. Pazīstamākie viskija veidi ir skotu viskijs (Scotch Whisky), īru viskijs (Irish Whiskey), burbons un kanādiešu viskijs (Canadian Whisky).