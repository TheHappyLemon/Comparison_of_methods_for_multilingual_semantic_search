Deizija Daka (angļu: Daisy Duck) ir animācijas tēls, ko 1940. gadā izveidoja Walt Disney Studios kā Donalda Daka attiecību partneri. Deizija ir antropomorfa Pekinas pīle, ar lielām skropstām un krokotu ķermeņa apakšdaļu, kas pēc izskata atgādina svārkus. Viņa pārsvarā ir tērpusies blūzē, augstpapēžu kurpēs un ar tauriņu uz galvas. Deizija parasti izrāda spēcīgu pieķeršanos Donaldam, kaut arī viņas tēls tiek raksturots kā daudz sarežģītāks nekā viņas partneris. Deizija pirmo reizi parādījās īsfilmā Mr. Duck Steps Out (1940) un dažus mēnešus vēlāk arī pievienojās Donaldam komiksos. No 1940. līdz 1954. gadam viņa parādījās vienpadsmit īsfilmās, kā arī vēlākajā Mickey's Christmas Carol (1983) un "Fantāzija 2000"' (1999). Visās šajās filmas Deizijai ir otrā plāna lomas, izņemot īsfilmā Donald's Dilemma (1947). Vairāk ekrāna laika Deizija saņēma televīzijā, regulāri parādoties animācijas seriālos Quack Pack (1996), Mickey Mouse Works (1999-2000), Disney's House of Mouse (2001–2003), Mickey Mouse Clubhouse (2006–2016) Mickey Mouse (2013-2019) un Mickey and the Roadster Racers (2017- 2021). Tāpat Deizija ir parādījusies vairākās videofilmās, piemēram Mickey's Once Upon a Christmas (1999) and "Mikijs, Donalds, Gūfijs - trīs musketieri" (Mickey, Donald, Goofy: The Three Musketeers, 2004). Deizija ir tante Eiprilai, Maijai un Džūnai, trim jaunām pīļu meitenēm, kas ir līdzīgas Tikam, Tīkam un Trikam. Deizijas draudzenes komiksos ir Klarabella un Klāra Klukste, kā arī Pelīte Minnija ir Deizijas labākā draudzene.