Antiohijas patriarhāts, oficiāli Antiohijas un Visu Austrumu Grieķu pareizticības patriarhāts (arābu: بطريركية أنطاكية وسائر المشرق للروم الأرثوذكس) ir viena no 15 neatkarīgajām (autokefālajām) pareizticīgo baznīcām, kas kopīgi veido Austrumu Pareizticīgo baznīcu. Aizņem trešo vietu Pareizticīgo baznīcu diptihā (pēc Konstantinopoles un Aleksandrijas baznīcām). Viens no četriem senajiem Austrumu baznīcas patriarhātiem. Antiohijas baznīcu dibināja apustuļi Pēteris un Pāvils ap 37. gadu. No 451. gada baznīcai ir patriarhāta statuss. Šobrīd patriarhs ir Jānis X. Patriarha rezidence atrodas Damaskā. Antiohijas baznīcas kanoniskajā teritorijā ietilpst šādas valstis: Sīrija, Libāna, Irāka, Irāna, Kuveita, Turcija (daļēji), Apvienotie Arābu Emirāti, Bahreina, Omāna, Katara, kā arī astoņas eparhijas citos kontinentos. Baznīcā pārsvarā tiek izmantots bizantiešu rits (taču ārzemēs pastāv arī rietumu rita antiohiešu draudzes). Dievkalpojumi notiek arābu, grieķu, kā arī turku un angļu valodā. Tiek izmantots jaunais Jūlija kalendārs.