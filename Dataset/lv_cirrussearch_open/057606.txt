Mikva (ivritā: מִקְוֶה, "vieta, kur pulcējas ūdens", daudzskaitlī — mikvaot) ir īpašs baseins ebrejiem, kurā var ienirt, lai attīrītos. Mikva ir nepieciešama, lai pildītu Jūdaisma likumus par ģimenes tīrību. Šie likumi ir tik svarīgi, ka ebreju kopienai mikva ir jāuzceļ agrāk nekā sinagoga. 2008. gadā sākās mikvas rekonstrukcija Rīgas sinagogā Vecrīgā. 2008. gada 27. maijā Aizputē ieradās Jeruzalemes Mākslas centra eksperti, lai apsekotu un izpētītu Aizputes sinagogu un pirti. Pirts aprises saglabājušās Tebras upes krastā, labi redzamas arī bijušās iekšējas konstrukcijas. Tā ir, iespējams, vienīgā tādā apjomā saglabājusies mikva visā Liepājas rajonā.