Ambrima (bislamā: Ambrym, angļu: Ambrym) ir vulkāniska sala Vanuatu centrālajā daļā. Sala, kas pēc formas ir trijstūra veidā apmēram 50 kilometrus diametrā, ir vulkāniski aktīva arī mūsdienās. 677,7 km² lielās salas vidienē atrodas tuksnešveidīga kaldera apmēram 100 km² platībā. Pārējo salas daļu, izņemot apdzīvotās vietas, klāj tropiskie meži. Ap mūsu ēras 50. gadu salā notika sprādzienveidīgs vulkāna izvirdums. Arī vēlākos laikos salā vairākas reizes gadsimtā notika postoši izvirdumi. Līdz 2018. gadam, kad kārtējā izvirdumā tie aizbira, Ambrimā bija vairāki lavas ezeri. Salā dzīvo vairāk nekā 7000 cilvēku, kuri runā 8 vietējās valodās.