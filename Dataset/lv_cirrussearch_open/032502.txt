Marks Deivids Čepmens (angļu: Mark David Chapman, dzimis 1955. gada 10. maijā Fortvērtā, ASV) ir pazīstams kā Džona Lenona slepkava. 1980. gada 8. decembrī Čepmens ap plkst. 17.00 pie Džona Lenona mājas Manhatanā palūdza viņa autogrāfu. Saņēmis to, viņš sagaidīja, kad Lenons ar Joko Ono ap plkst. 22.50 atgriežas no ierakstu studijas un ar 5 revolvera šāvieniem nogalināja Džonu Lenonu. Čepmens pēc slepkavības sagaidīja policijas ierašanos lasot Selindžera romānu "Uz kraujas rudzu laukā". Tiesa atzina Čepmenu par pieskaitāmu un piesprieda mūža ieslodzījumu ar tiesībām pēc 20 gadiem lūgt apžēlošanu. Pašlaik viņš izcieš sodu cietumā Atikā, Ņujorkā. Četras reizes viņš lūdzis apžēlošanu, tomēr tā nav piešķirta.