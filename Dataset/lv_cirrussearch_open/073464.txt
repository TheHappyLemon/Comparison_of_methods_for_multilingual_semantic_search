Kristīna Marija Agilera (Christina María Aguilera; dzimusi 1980. gada 18. decembrī Ņujorkā, ASV) ir amerikāņu dziedātāja, dziesmu tekstu autore. Pēc parādīšanās vietējā mēroga talantu šovos un Disneja kanāla šovā The New Mickey Mouse Club, viņa animācijas filmai "Mulāna" ierakstīja dziesmu Reflections un īsi pēc tam parakstīja sadarbības līgumu ar ierakstu kompāniju RCA Records. Popularitāti Kristīna Agilera ieguva pēc viņas pirmā studijas albuma Christina Aguilera izdošanas 1999. gadā, no kura visi trīs singli sasniedza Billboard Hot 100 pirmo vietu. 2001. gadā mūziķe izdeva Latino Pop stilā ieturētu albumu Mi Reflejo un vēlāk sekoja vairākas veiksmīgas sadarbības ar citiem mūziķiem, kas nodrošināja Agilerai vispasaules slavu. Tomēr viņa nebija apmierināta ar savu mūziku, tādēļ nolēma to kardināli mainīt. Pēc šķiršanās no sava iepriekšējā menedžmenta, Agilera pārņēma māksliniecisko vadību pār savu otro studijas albumu Stripped, kurš iznāca 2002. gadā un saņēma dažādus mūzikas kritiķu novērtējumus, tomēr pārdošanas rezultāti bija ļoti labi. Otrais singls Beautiful bija komerciāli ļoti veiksmīgs un vēl pateicoties Agileras seksuālajam tēlam, albuma pārdošanas rādītāji turpināja kāpt. Agileras trešais studijas albums Back To Basics iznāca 2006. gadā un iekļāva sevī soulmūzikas, blūza un džeza elementus. Kritiķu reakcija uz šo albumu bija ļoti pozitīva. 2008. gada 6. novembrī mūziķe izdeva savu pirmo labāko dziesmu izlasi Keeps Gettin' Better - A Decade of Hits.