Hey, Hey Helen ir Zviedrijas popmūzikas grupas ABBA dziesma. Dziesmas autori ir Bjērns Ulveuss un Benni Andešons, bet vokālo sniegumu veido Angnētas Feltskūgas un Anni Fridas Lingstades balsis. Šī dziesma tika ierakstīta 1974. gada 14. septembrī un izdota 1975. gada 21. aprīlī albuma "ABBA" sastāvā, kā arī 1976. gadā kā B-puse vienam no populārākajiem ABBA singliem — Fernando. Dziesma ir rokmūzikas žanra, jo līdz pat albuma veidošana beigām grupa vēl nebija "atradusi" savu mūzikas veidošanas stilu — vai turpmāk dziesmas veidos roka vai popa žanrā. Dziesmas nosaukumā ir izmantota aliterācija, jo atkārtojas līdzskanis "H" (Hey, Hey Helen). Dziesmas vidū ir fankmūzikas "breikdauns". Vēlākā intervijā Benni atzina, ka "labāk būtu bijis šo dziesmu neierakstīt". Tajā pašā intervijā Bjērns pastāstīja, ka, ierakstot dziesmu, grupa pavadīja veselu dienu, lai gūtu lielisku solo bungu skaņu, bet, mūsdienās klausoties, tā viņam šķiet pārāk rāma. Dziesma tika izpildīta grupas 1974. un 1975. gada koncerttūrē, bet ir saglabājies tikai viens šīs dziesmas izpildījums, kas tika ierakstīts Eskilstūnā koncerttūres pa Skandināviju laikā. Vienīgā reize, kad ABBA šo dziesmu izpildīja televīzijā, bija Dona Kiršnera roka koncertā 1975. gadā.