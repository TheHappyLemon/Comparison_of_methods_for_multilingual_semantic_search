Ņūtona šūpulis ir ierīce, kas ar vairāku lodīšu palīdzību demonstrē impulsa un enerģijas nezūdamības likumus. Kad viena no malā esošajām lodēm tiek pacelta un tad atlaista, pirmās lodes enerģija, izejot cauri visām lodītēm, iekustina pēdējo lodīti, kura atlec gaisā un savukārt atkal iekustina pirmo. Ideāls Ņūtona šūpulis, līdzīgi kā ideāls svārsts, darbotos mūžīgi, tomēr reāli svārstības drīz apstājas, jo enerģija pamazām izkliedējas siltuma veidā. Ierīce tika nosaukta angļu fiziķa Īzaka Ņūtona vārdā. Parasti šūpulis sastāv no piecām vienāda izmēra metāla lodēm, kas atrodas metāla rāmī tā, lai lodes tikai saskartos savā starpā. Katra lode rāmī iekarināta divos diegos, kas atrodas vienādā leņķī viens no otra. Pasaulē lielāko Ņūtona šūpuli izgatavoja TV raidījuma "Mītu grāvēji" komanda — katra no lodēm ir vienu tonnu smaga un ir izgatavota no tērauda un betona. Ņūtona šūpulis tiek izmantots arī dekoratīvos nolūkos.