Voltas ezers (angļu: Lake Volta) ir mākslīga ūdenskrātuve Ganā, izbūvēta Voltas upes lejtecē. Pēc platības lielākā ūdenskrātuve pasaulē. Stiepjas no Akosombo aizsprosta līdz Japei pilsētai Ganas ziemeļu reģionā Savannā, aptuveni 520 km uz ziemeļiem pa straumi no aizsprosta, un noklāj 8482 km² vai 4% visas Ganas teritorijas. Aizsprosts notur gan Baltās Voltas, gan Melnās Voltas ūdeņus, kā arī ietekmē citas Voltas pietekas. Elektrostacijas un aizsprosta būvniecība veikta no 1961. līdz 1965. gadam, stacijas jauda 2006. gadā bija 1020 MW. Ūdenskrātuve nodrošina arī ūdens transporta satiksmi, kā arī ūdens resursu apūdeņošanai un zivju audzēšanai. Upes dziļums lejpus Voltas ezera ir apmēram 14 metri. Tūlīt lejpus aizsprosta upi šķērso Adomi tilts.