Gvineta Keita Paltrova Mārtina (angļu: Gwyneth Kate Paltrow Martin; dzimusi 1972. gada 27. septembrī Losandželosā, Kalifornijā, ASV) ir amerikāņu aktrise un dziedātāja. Aktrises karjeru sākusi 1990. gadā, kino debitējusi 1991. gadā. Ievērību guva pēc dalības filmās "Septiņi" (1995) un "Emma" (1996). 1990. gados vēl filmējās filmās "Durvis aizveras" (1998) un "Ideālā slepkavība" (1998), kā arī "Iemīlējies Šekspīrs" (1998). Par lomu filmā "Iemīlējies Šekspīrs" Paltrova ieguva Amerikas Kinoakadēmijas balvu kā labākā aktrise, Zelta globusa balvu un divas Ekrāna aktieru ģildes balvas. 2011. gadā ieguvusi Emmy balvu kā labākā viesu zvaigzne komēdijseriālā par Hollijas Holidejas lomu Fox seriālā "Radīti skatuvei". Paltrova vēl ir filmējusies tādās filmās kā "Talantīgais misters Riplijs" (1999), "Karaliskie Tenenbaumi" (2001), "Smagi iemīlējies" (2001), "Pierādījums" (2005), "Dzelzs vīrs" (2008), "Divi mīlētāji" (2008), "Dzelzs vīrs 2" (2010), "Atriebēji" (2012), "Dzelzs vīrs 3" (2013).