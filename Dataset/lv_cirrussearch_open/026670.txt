Aleksejs Arakčejevs (krievu: Алексей Андреевич Аракчеев; dzimis 1769. gada 23. septembrī, miris 1834. gada 21. aprīlī) bija ietekmīgs Krievijas impērijas karavadonis un politiķis caru Pāvila I un Aleksandra I laikā. Sevišķi ietekmīgs bija Aleksandra I valdīšanas otrajā pusē. Artilērijas speciālists. Pēc zaudējuma Austerlicas kaujā veica krievu artilērijas spēku reformu. Liels muštras un frunta piekritējs. No 1817. gada t.s. militāro apmetņu (Военные поселения) izveidotājs un priekšnieks, kur stingrā militārā disciplīnā karavīriem vajadzēja nodarboties arī ar zemkopību. Zaudēja ietekmi pēc Nikolaja I nākšanas pie varas. Krievu valodā ar vārdu "arakčejevisms" (аракчеевщина) tiek apzīmēta militāristiska, patvaļīga un netaisna iekārta.