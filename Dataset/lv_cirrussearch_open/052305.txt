Dievdaris (lietuviešu: Dievdirbys) ir tautas amatnieks Lietuvā, kas izgatavo dažādu svēto tēlu (piemēram, Jēzus Kristus, Svētā Kazimira, Svētā Antona un Svētā Jura) kokgrebumus krustiem, jumtiņstabiem, kapelstabiem, kapelām un citiem sakrālās koka arhitektūras pieminekļiem. Visbiežāk viņi bija sīkamatniecībai pievērsušies zemnieki, kas ceļoja no ciema uz ciemu, izpildīdami kokgriezumu pasūtījumus. Zināmi nedaudz vairāk kā desmit dievdari, no kuriem daudziem zināmi tikai uzvārdi. Slavenākais 20. gadsimta dievdaris ir Rokišķu rajonā dzimušais un strādājušais Ļongins Šepka (Lionginas Šepka; 1907—1985), no kura saglabājušies vairāk nekā 1500 darbu, kas šobrīd glabājas Rokišķu novada muzejā. Viņam par godu Rokišķu rajona pašvaldība un Rokišķu novada muzejs kopš 1994. gada rīko ikgadējus valsts kokgriezēju darbu izstādes-konkursus un pasniedz Šepkas vārdā nosauktu prēmiju.