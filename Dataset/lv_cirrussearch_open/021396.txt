Edinburgas Universitāte (angļu: University of Edinburgh), dibināta 1583. gadā, ir sestā vecākā universitāte angliski runājošajā pasaules daļā un viena no Skotijas senajām universitātēm. Liela daļa universitātes ēku atrodas vēsturiskajā Edinburgas vecpilsētā. 2013. gada QS rangā Edinburgas Universitāte ierindojās 17. vietā. Times Higher Education Ranking Mākslas un humanitāro zinātņu jomā tā 2012-2013. gadā bija 11. ranga vietā. 2013. gada Global Employability University rangā, kurš parāda universitātes beidzēju spējas atrast darbu, tā ierindojās 15. vietā. Tā ir biedrs Rasela grupā un League of European Research Universities, kuru veido 21 izpētes universitāte Eiropā, akadēmiskajās organizācijās. Universitātei ir trešie lielākie finansiālie uzkrājumi Lielbritānijā pēc Kembridžas un Oksfordas. Universitāte spēlēja nozīmīgu lomu Edinburgas kļūšanā par svarīgu intelektuālo centru Apgaismības laikmetā un palīdzēja iegūt poētisko nosaukumu Ziemeļu Atēnas. Universitātes beidzēju skaitā ir daudzas nozīmīgas modernās vēstures personības, to skaitā naturālists Čārlzs Darvins, fiziķis Džeimss Maksvels, filozofs Deivids Hjūms, matemātiķis Tomass Beiess, ķirurgs Džozefs Listers, ASV neatkarības deklarācijas parakstītāji Džons Viterspūns un Bendžamins Rašs, izgudrotājs Aleksandrs Greiems Bells, pirmais Tanzānijas prezidents Džūliuss Njerers un pazīstami literāti kā Arturs Konans Doils, Roberts Luiss Stīvensons, Džeimss Metjū Berijs un Valters Skots. Saistīto personu saraksts iekļauj 18 Nobela prēmijas laureātus, 1 Ābela balvas saņēmēju, vairākus Tjūringa balvas ieguvējus, 3 Apvienotās Karalistes premjerministrus, 2 no šībrīža Augstākās tiesas tiesnešiem un vairākus olimpisko spēļu zelta medaļas ieguvējus. Tai joprojām ir ciešas saites ar Britu karalisko ģimeni, universitātes kanclers no 1953. līdz 2010. gadam bija Princis Filips, bet kopš 2011. gada Princese Anna. Universitāte saņem ap 47 000 pieteikumiem katru gadu, padarot to par trešo populārāko Lielbritānijas universitāti pēc pieteikumu skaita. Uzņemšanā ir spēcīgs konkurss, 2010./2011. gadā tika uzņemti 27% no kandidātiem.