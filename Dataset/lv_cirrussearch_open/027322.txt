Martins Ēdegors (norvēģu: Martin Ødegaard; dzimis 1998. gada 17. decembrī Dramenā, Norvēģijā) ir norvēģu futbola pussargs. Pašlaik (2023) Ēdegors pārstāv Anglijas Premjerlīgas komandu Arsenal un Norvēģijas futbola izlasi. 2014. gada 13. aprīlī, debitējot Strømsgodset IF sastāvā, viņš kļuva par jaunāko futbolistu, kas ir spēlējis Norvēģijas Tippeligaen un tā paša gada 16. maijā kļuva par jaunāko šīs līgas vārtu guvēju. 2015. gada 21. janvārī viņu par 3 miljoniem eiro (pēc citiem datiem 4 miljoniem) nopirka Spānijas klubs Madrides "Real". 2017. gada janvārī Ēdegors uz 18 mēnešiem tika izīrēts Eredivisie komandai Heerenveen. 2017–18. gada sezonā viņš jau kļuva par kluba regulāru sākumsastāva spēlētāju. 2018–19. gada sezonu Ēdegors pavadīja īrē citā Eredivisie komandā SBV Vitesse. 2019. gada augustā viņš tika izīrēts La Liga komandai Real Sociedad. 2019. gada septembrī viņš tika atzīts par mēneša labāko līgas spēlētāju. 2021. gada janvārī Ēdegoru līdz sezonas beigām izīrēja Arsenal komandai. 2021. gada 11. martā UEFA Eiropas līgas sešpadsmitdaļfināla spēlē pret Olympiacos, viņš guva savus pirmos vārtus Arsenal kreklā. Pēc pāris dienām Ēdegors guva vārtus arī pret Tottenham Hotspur, palīdzot komandai izcīnīt uzvaru ar 2–1 Ziemeļlondonas derbijā. 2021. gada augustā Ēdegors par aptuveni 35 miljoniem eiro pievienojās Arsenal. Ēdegors tika izsaukts uz Norvēģijas izlases draudzības spēli pret Apvienotajiem Arābu Emirātiem 2014. gada 19. augustā, kur viņš nospēlēja pilnu spēli, tādējādi 15 gadu un 253 dienu vecumā kļūstot par visu laiku jaunāko spēlētāju Norvēģijas pieaugušo izlases sastāvā, pārspējot Tormodu Kjelsenu, kurš debitēja izlasē 1910. gadā 15 gadu un 351 dienas vecumā. Debiju oficiālajās spēlēs viņš piedzīvoja 2014. gada 13. oktobrī 2016. gada Eiropas čempionāta futbolā kvalifikācijas spēlē pret Bulgāriju, kas beidzās ar Norvēģijas 2-1 uzvaru, uznākot uz laukuma spēles 64. minūtē, kļūstot par visu laiku jaunāko futbolistu, kas ir spēlējis Eiropas čempionāta kvalifikācijā.