Ax-1 jeb Axiom Mission 1 bija ASV uzņēmuma SpaceX kosmosa kuģa Crew Dragon komerciāls lidojums uzņēmuma Axiom Space uzdevumā. Tas orbītā tika palaists 2022. gada 8. aprīlī un nākamajā dienā saslēdzās ar Starptautisko kosmosa staciju. Nolaižamais aparāts uz Zemes atgriezās 25. aprīlī. Šis ir pirmais pilnībā komerciālais kosmosa kuģa lidojums uz SKS. Ax-1 tika izmantots jauns kosmosa kuģa nolaižamais aparāts Endeavour (C2006). Nesējraķetei tika izmantota pirmā pakāpe (sērijas numurs B1062), kas bija startējusi jau 4 reizes.