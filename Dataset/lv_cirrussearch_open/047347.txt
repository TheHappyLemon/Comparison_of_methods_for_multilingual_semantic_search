Piña Colada ir alkoholisks kokteilis, kas sastāv no gaišā ruma, kokosriekstu piena vai krēma un ananasu sulas. Kokteili pagatavo, visas sastāvdaļas sajaucot šeikerī un pasniedzot augstā kokteiļu glāzē ar ledu, ananasa šķēlīti un kokteiļķirsi. Piña tulkojumā no spāņu valodas nozīmē ananass, bet Colada saspiests. Piña Colada ir viens no kokteiļiem, ko Starptautiskā Bārmeņu asociācija ir iekļāvusi IBA oficiālo kokteiļu sarakstā. Pēc IBA noteiktajām proporcijām kokteilis sastāv no 30 ml gaišā ruma, 30 ml kokosriekstu piena un 90 ml ananasu sulas. Kokteilis ir pieejams dažādās variācijās, piemēram, Amaretto colada kokteilī ruma vietā izmanto amaretto, Chi chi kokteilī ruma vietā lieto degvīnu, bet Lava Flow kokteili pagatavo, sajaucot kopā zemeņu Daiquiri un Piña Colada. Virgin piña colada vai Piñita colada ir viena no kokteiļa bezalkoholiskajām versijām un tajā neizmanto rumu, Kiwi colada kokteilī ananasu sulas vietā izmanto kivi sīrupu, bet Soda colada kokteilī kokosriekstu piena vietā izmanto sodas ūdeni. Ir vairākas versijas, kas radījis šo kokteili. Viena no versijām ir, ka kokteili 19. gadsimtā radījis puertorikāņu pirāts Roberto Cofresí, kurš, lai uzlabotu savas apkalpes noskaņojumu, pasniedza tiem dzērienu, kas sastāvēja no kokosriekstiem, ananasiem un gaišā ruma. Pēc viņa nāves 1825. gadā recepte pazuda. Cita versija ir, ka dzēriens radies 1954. gadā Puertoriko, kad bārmenis apvienoja kokteilī lietas, kas viņam raksturojās ar Puertoriko. Kokteilis Puertoriko kļuva populārs 1978. gadā, kad Piña Colada pasludināja par Puertoriko oficiālo dzērienu. Starptautiski populārs tas kļuva 1979. gadā, kad Rupert Holmes izlaida savu dziesmu "Escape (The Piña Colada Song)", kas kļuva par lielu hitu visā pasaulē. Katru gadu 10. jūlijā tiek atzīmēta Nacionālā Piña Colada diena.