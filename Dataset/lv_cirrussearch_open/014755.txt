"Melno spēka" salūts 1968. gada vasaras olimpiskajās spēlēs bija divu amerikāņu vieglatlētu Tomija Smita un Džona Karlosa veikts protests ar augšā paceltu melnā cimdā ietērptu dūri pret rasismu 200 m apbalvošanas ceremonijas laikā Mehiko olimpiskajā stadionā ASV himnas skanēšanas laikā. Tāpat protestā piedalījās austrālietis Pīters Normens, kas nebija ne melnādainais, ne amerikānis, ar sporta tērpam pieliktu olimpiskā cilvēktiesību projekta nozīmīti (šādas nozīmītes bija piespraustas arī pārējiem šīs disciplīnas medaļniekiem), tādējādi viņš izrādīja atbalstu amerikāņu sportistiem. Šis notikums bija viens no atklātākajiem politiskajiem paziņojumiem mūsdienu olimpisko spēļu vēsturē. Pēc tam abi amerikāņi tika izraidīti no olimpiskajām spēlēm, viņiem tika aizliegta dalība olimpiskajās spēlēs arī nākotnē.