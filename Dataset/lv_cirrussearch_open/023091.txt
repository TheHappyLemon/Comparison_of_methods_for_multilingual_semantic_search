Erasure ir britu popmūzikas duets, kas radās 1985. gadā Londonā. Tā sastāvā ir dziedātājs un komponists Endijs Bels un taustiņinstrumentālists un komponists Vinss Klārks. 1985. gadā tika izdots debijas singls Who Needs Love Like That. Pēc ceturtā singla Sometimes izdošanas dueta singli sāka atkārtoti iekļūt Lielbritānijas singlu topos un kļuva par vienu no veiksmīgākajiem Lielbritānijas māksliniekiem no 1980. gadu nogales līdz 1990. gadu vidum. Starp 1986. un 2007. gadu Erasure pēc kārtas ieguva 24 Top 40 singlus Lielbritānijā, kā arī trīs Top 20 hitus ASV Billboard Hot 100: A Little Respect, Chains of Love un Always. 1989. gadā duets saņēma BRIT balvu "labākā britu grupa". Erasure guva vislielāko popularitāti Lielbritānijā, kontinentālajā Eiropā (it īpaši Vācijā, Dānijā un Zviedrijā) un Dienvidamerikā (it īpaši Argentīnā, Čīlē, Perū). Erasure ir pārdevuši vairāk nekā 25 miljonus albumu visā pasaulē. Grupa ir populāra LGBT sabiedrībā, kuriem grupas dziedātājs Endijs Bels ir kļuvis par elku.