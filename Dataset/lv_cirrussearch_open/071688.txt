Džonatans Ričards Gajs Grīnvuds (angļu: Jonathan Richard Guy Greenwood; dzimis 1971. gada 5. novembrī) ir angļu mūziķis. Grīnvuds ir rokgrupas Radiohead galvenais ģitārists un taustiņinstrumentālists. Vairāki žurnāli, tostarp Rolling Stone, Grīnvudu ir atzinuši par vienu no vislabākajiem ģitāristiem. Grīnvuds ir arī mūzikas autors vairākām filmām. Džonijs kopā ar savu vecāko brāli Kolinu apmeklēja skolu netālu no Oksfordas, kur tika dibināta grupa Radiohead. Viņu debijas singls Creep (1992) izcēlās ar Grīnvuda agresīvo ģitārspēli. Kopš tā laika Radiohead ir guvusi kritiķu atzinību un pārdevusi vairāk nekā 30 miljonus albumu. 2019. gadā Grīnvudu uzņēma Rokenrola slavas zālē. Grīnvuds ir arī ievērojams marteno viļņu, sena elektroniskā mūzikas instrumenta, spēlētājs. Grīnvuda pirmais solo darbs bija skaņu celiņa izveidošana filmai Bodysong (2003). Sarakstījis mūziku Pola Tomasa Andersona filmām "Plūdīs asinis" (2007), "Pavēlnieks" (2012), "Iedzimtais netikums" (2014) un "Neredzamais pavediens" (2017), par ko viņu nominēja Amerikas Kinoakadēmijas balvai kategorijā "Labākā oriģinālmūzika". Šai balvai viņu nominēja arī par Džeinas Kempiones filmu "Suņa spēks" (2021). Sarakstījis mūziku arī filmām We Need to Talk About Kevin (2011), "Tevis te nebija" (You Were Never Really Here, 2017) un "Spensere" (2021).