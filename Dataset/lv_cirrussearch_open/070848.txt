Maskavas Kazaņas katedrāle (krievu: Казанский собор) jeb Dievmātes Kazaņas ikonas katedrāle Sarkanajā laukumā (krievu: Собо́р Каза́нской ико́ны Бо́жией Ма́тери на Красной площади) ir Krievijas Pareizticīgo baznīcas katedrāle, kas atrodas Krievijas galvaspilsētas Maskavas centrā, uz ziemeļiem no Sarkanā laukuma. Pirmā koka baznīca šajā vietā tika uzcelta par Dmitrija Požarska līdzekļiem par godu poļu padzīšanai no Maskavas 1612. gadā. Baznīcā ievietoja Kazaņas Dievmātes ikonu. Pēc ugunsgrēka 1630. gadā tika uzcelta mūra baznīca. Gadsimtu gaitā tā vairākkārt pārbūvēta un papildināta. 17. gadsimta vidū Kazaņas katedrālē darbojās protopops Avakums. 1936. gadā, pārbūvējot Manēžas laukumu, katedrāle tika nojaukta. Tās vietā vispirms tika izveidots Trešās Internacionāles pagaidu paviljons, vēlāk vasaras kafejnīca. Katedrāle tika atjaunota 20. gadsimta deviņdesmitajos gados.