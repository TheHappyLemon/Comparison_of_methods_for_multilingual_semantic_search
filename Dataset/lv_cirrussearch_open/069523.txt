Dīns Pols Mārtins (angļu: Dean Paul Martin; dzimis 1917. gada 7. jūnijā, miris 1995. gada 25. decembrī) bija amerikāņu dziedātājs, aktieris un komiķis. Viens no populārākajiem 20. gadsimta vidus izklaidētājiem, kā dēļ saņēmis iesauku The King of Cool. Savu karjeru 1946. gadā uzsācis ar komiķi Džeriju Lūisu, veidojot duetu Martin and Lewis. Viņi uzstājās naktsklubos, kā arī vairākās radio un televīzijas pārraidēs un kino. Kad 1956. gadā duets izjuka, Mārtins uzsāka solo karjeru. Pazīstams ar savu draudzību ar māksliniekiem Frenku Sinatru un Semiju Deivisu jaunāko, veidojot izklaidētāju grupu Rat Pack. No 1965. līdz 1974. gadam kanālā NBC iznāca Mārtina vadītais skeču šovs The Dean Martin Show. Pazīstams kino aktieris, piedalījies tādās filmās kā Artists and Models (1955), "Daži vienmēr steidzas" (Some Came Running, 1958), Rio Bravo (1959), Ocean's 11 (1960), Who Was That Lady? (1960), "Noskūpsti mani, muļķīt" (Kiss Me, Stupid, 1964), What a Way to Go! (1964), "Iznīcinātāju komanda" (The Wrecking Crew, 1968), Airport (1970) un "Sacīkstes "Lielgabala lode"" (1981).