Telšu svētā Padujas Antonija katedrāle (lietuviešu: Telšių šv. Antano Paduviečio katedra) ir Romas katoļu katedrāle, kas atrodas Lietuvas pilsētā Telšos. Telšu diecēzes katedrāle, nacionālās nozīmes Lietuvas valsts kultūras piemineklis (unikālais kods — 26959). 1624. gadā Lietuvas pakanclers un Telšu stārasts Pāvels Stefans Sapega (Povilas Steponas Sapiega) šeit nodibināja franciskāņu klosteri ar koka baznīcu. 1650. gadā uzbūvēja jaunu koka baznīcu, kas 1702. gadā sadega. 1738. gadā uzbūvēja jaunu koka baznīcu. 1761. gadā pie klostera sāka celt mūra baznīcu, kuru 1794. gadā iesvētīja Žemaitijas sufraganbīskaps Tads Bukota (Tadas Juozapas Bukota). 1853. gadā cara valdība klosteri slēdza un baznīca kļuva par draudzes baznīcu. 1859. gadā tika uzbūvēts baznīcas tornis. 1926. gadā tika nodibināta Telšu diecēze un baznīca kļuva par katedrāli.