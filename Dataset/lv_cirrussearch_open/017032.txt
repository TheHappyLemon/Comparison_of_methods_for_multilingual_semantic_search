Mišela Jenneke (Michelle Jenneke; dzimusi 1993. gada 23. jūnijā) ir austrāliešu vieglatlēte, startē 100 metru barjerskrējiena distancē. Izcīnījusi uzvaru 2010. gada nacionālajā čempionātā junioriem gan individuālajā 100 m/b distancē, gan 4×100 m stafetē. 2010. gada vasaras jaunatnes olimpiskajās spēlēs Jenneke izcīnīja sudraba medaļu 100 m/b distancē, savukārt Austrālijas komandas sastāvā ieņēma 4. vietu 4×100 m stafetē. 2011. gadā ieņēmusi 3. vietu Austrālijas čempionātā. 2012. gada Pasaules čempionātā junioriem Barselonā izcīnīja 5. vietu 100 m/b distancē, sacensību priekšsacīkšu laikā uzņemtais viņas iesildīšanās video vēlāk kļuva populārs visā Internetā.