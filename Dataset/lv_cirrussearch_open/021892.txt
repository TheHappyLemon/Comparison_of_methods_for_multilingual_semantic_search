Sarkanais punduris ir galvenās secības pundurzvaigzne. Sarkanie punduri pieder M spektra klasei vai arī K klases augšdaļai. Tās ir relatīvi vēsas (virsmas temperatūra zem 4000 K) un nelielas (masa no 0,0767 – 0,5 Saules masas) zvaigznes. Sarkanie punduri ir visbiežāk sastopamais zvaigžņu veids mūsu galaktikā (vismaz Saules tuvumā), tomēr tie ir grūti novērojami objekti savas mazās starjaudas dēļ. Saulei tuvākā zvaigzne Centaura Proksima ir sarkanais punduris, tāpat kā vēl 80 citas no 100 Saulei tuvākajām zvaigznēm. Sarkanie punduri ir ļoti stabilas zvaigznes, ūdeņradis tajās sadeg lēnām, tāpēc to dzīves ilgums var būt no desmitiem miljardu līdz desmitiem triljonu gadu. Teorētiskie aprēķini rāda, ka laika gaitā sarkanie punduri pakāpeniski saspiedīsies un vēl vairāk uzkarsīs, kamēr neiztērēs visu ūdeņraža krājumu, sākumā pārtopot par zilajiem punduriem un vēlāk par baltajiem punduriem. Pētījumi ar HARPS spektrogrāfu, kas uzmontēts uz Eiropas Dienvidu observatorijas 3,6 metru teleskopa Čīlē pierāda, ka apmēram 40 % sarkano punduru ir superzemes lieluma citplanētas, kuras riņķo attālumā, kurā teorētiski iespējama dzīvība (var atrasties šķidrs ūdens uz citplanētas virsmas).