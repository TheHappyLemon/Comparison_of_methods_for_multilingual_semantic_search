Koordinātas: 54°39′33″S 69°35′54″W﻿ / ﻿54.65917°S 69.59833°W﻿ / -54.65917; -69.59833 Šiptona kalns (spāņu: Monte Shipton) ir augstākais kalns Ugunszemē. Izvietojies Ugunszemes Lielās salas dienvidos Darvina Kordiljeras grēdā. Veidots no metamorfajiem iežiem. Virsotni un nogāzes klāj ledāji. Grēdas lielākā daļa atrodas Alberto de Agostini, bet austrumu daļa — Jendegajas nacionālā parka teritorijā. Administratīvi tas ietilpst Čīles Magaljanesas reģiona Tjerras del Fuego provincē. 1834. gadā britu ekspedīcija ar kuģi Beagle Roberta Ficroja vadībā attālināti no Bīgla šauruma noteica grēdas augstāko virsotni un nodēvēja to Čārlza Darvina vārdā par Darvina kalnu par godu viņa 25 gadu jubilejai. 1962. gadā kartēs atzīmētajā grēdas augstākajā virsotnē uzkāpa Ērika Šiptona ekspedīcija, dēvējot to par Darvina kalnu. Vēlāk izrādījās, ka īstais citos kartogrāfiskajos materiālos atzīmētais Darvina kalns atrodas 15 km uz dienvidaustrumiem un tā augstums ir 2438 m. Rezultātā Šiptona ekspedīcijas sasniegtā 2469 m augstā virsotne (pēc citiem datiem — 2568 m) tika nosaukta viņa vārdā.