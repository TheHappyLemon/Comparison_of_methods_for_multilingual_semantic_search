Jūrasgovju dzimtas (Dugongidae) dzīvnieki ir sirēnu kārtas (Sirenia) jūrā dzīvojoši zīdītāji (Mammalia). Pirms daudziem tūkstošiem gadu jūrasgovju dzimta bija plaši sazarota, tajā bija daudzas ģintis un sugas, par kurām zinātnieki var spriest, izpētot daudzos fosilos atradumus. Mūsdienās jūrasgovju dzimtu pārstāv tikai viena suga — jūrasgovs (Dugong dugon), kuras izdzīvošana ir apdraudēta, samazinoties tās dzīves telpai. Vēl nesenā pagātnē 1768. gadā izmira otra modernā suga Stellera jūrasgovs (Hydrodamalis gigas). Jūrasgovs (Dugong dugon) dzīvo tropu un subtropu jūrās; gar Āfrikas austrumkrastu Indijas okeānā, Sarkanajā jūrā un gar Āzijas krastiem abos okeānos — Indijas okeānā un Klusajā okeānā, nesasniedzot Japānas krastus. Dienvidos tas ir apmeties līdz Austrālijai. Stellera jūrasgovs dzīvoja aukstajos arktikas ūdeņos; Beringa jūrā.