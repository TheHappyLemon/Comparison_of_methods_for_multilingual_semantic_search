Enderbiju Zeme (angļu: Enderby Land) ir dabas apgabals Austrumantarktīdā, Indijas okeāna krastā. Formāli daļa no Austrālijas Antarktiskās teritorijas. Austrumos robežojas ar Maka Robertsona Zemi, rietumos - ar Karalienes Modas Zemi. Pie Enderbiju Zemes dažkārt pieskaita arī Kempa krastu. Enderbiju Zeme plešas no Viljama Skorsbija līča austrumos līdz Šinnana glečerim rietumos. Galējais ziemeļu punkts ir Beterbija rags. Enderbiju Zemes piekrasti 1831. gada februārī atklāja Džons Bisko ar vaļu medību brigu Tula un nosauca par godu kuģa īpašniekiem brāļiem Čārlzam un Džordžam Enderbijiem, kas iedrošināja savus kuģu kapteiņus apvienot medības ar pētniecību. Galvenie ģeogrāfiskie objekti piekrastē ir Amundsena un Keisija līči, Vaitailendas sala, Sakellari un Tenga pussalas. Piekrastē paceļa vairākas nelielas kalnu sistēmas, ievērojamākās no kurām ir Tulas kalni, Napjē kalni un Skota kalni. Enderbiju zemes rietumos kopš 1962. gada darbojas Krievijas polārstacija Molodjožnaja, Tulas kalnos no 1975. līdz 1980. gadam darbojās Austrālijas vasaras stacija Mauntkinga.