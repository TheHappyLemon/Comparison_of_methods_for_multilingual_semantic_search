Tifānija Saraka Hediša (angļu: Tiffany Sarac Haddish; dzimusi 1979. gada 3. decembrī) ir amerikāņu komiķe un aktrise. 2018. gadā Hediša iekļauta žurnāla Time pasaules 100 ietekmīgāko cilvēku sarakstā, un The Hollywood Reporter 2018. un 2019. gadā viņu ierindoja starp 100 visietekmīgākajiem izklaides industrijas ļaudīm. Pēc vairākām nelielām lomām dažādos seriālos Hediša ieguva plašāku atpazīstamību ar Džekijas lomu OWN kanāla televīzijas seriāla If Loving You Is Wrong pirmajā sezonā no 2014. līdz 2015. gadam. No 2015. gada līdz 2017. gadam viņa atveidoja Nikeišas Viljamsas lomu NBC kanāla situāciju komēdijseriālā The Carmichael Show. Pēc dalības 2016. gada komēdijā Keanu Hediša guva panākumus, atveidojot Dinu 2017. gada filmā Girls Trip, par ko viņa saņēma pozitīvas kritiķu atsauksmes. 2017. gadā viņa publicēja savus memuārus The Last Black Unicorn. Hediša piedalās kanāla TBS seriālā The Last O.G. (2018—pašlaik), kā arī ieskaņo Tuku Netflix animācijas seriālā Tuca & Bertie (2019—pašlaik). 2021. gadā Hediša ieguva Grammy balvu kategorijā "Labākais komēdijas albums" par viņas komēdijas albumu Black Mitzvah, kļūstot par otro afroamerikāņu sievieti, kas ieguvusi šo balvu pēc Vūpijas Goldbergas 1986. gadā. 2022. gadā attēlojusi lomu asa sižeta komēdijā "Spoža talanta nepanesamais smagums".