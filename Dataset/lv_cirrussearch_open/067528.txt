Tatevas klosteris (armēņu: Տաթևի վանք) ir 9. gadsimtā dibināts Armēņu apustuliskās baznīcas klosteris, kas atrodas Armēnijas dienvidos, Sjunikas marzē. Klosteris uzcelts Vorotanas upes ielejas kraujas virsotnē. Tradīcija vēsta, ka klosteris nosaukts apustuļa Tadeja vārdā, kas darbojies reģionā. Vēsturiski klosteris kalpojis kā reģiona garīgais, ekonomiskais un kultūras centrs. Sevišķu uzplaukumu tas piedzīvoja 14. un 15. gadsimtā, kad šeit atradās 1373. gadā dibinātā Tatevas Universitāte. Uz klosteri 2010. gadā atklāja 5,7 kilometrus garu trošu ceļu Tatevas spārni (Տաթևի թևեր).