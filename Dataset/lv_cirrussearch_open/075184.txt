Kantabrija (spāņu: Cantabria) ir viens no Spānijas septiņpadsmit autonomajiem apgabaliem un vēsturisks novads, kas atrodas valsts ziemeļu daļā pie Biskajas līča. Kantabrija robežojas ar Basku Zemi austrumos, ar Kastīliju un Leonu dienvidos un ar Astūriju rietumos. Kantabrijas autonomā apgabala administratīvais centrs un lielākā pilsēta ir Santandera. Apgabala kopējā platība ir 5 321 km², pēc 2014. gada datiem apgabalā dzīvo 588 656 iedzīvotāji. Pēc platības tas ir Spānijas piecpadsmitais lielākais autonomais apgabals. Pēc iedzīvotāju skaita tas ir sešpadsmitais lielākais Spānijas autonomais apgabals. Kantabrijas apgabalā atrodas Altamiras ala, bagāta ar vēlā paleolīta zīmējumiem un gleznojumiem.