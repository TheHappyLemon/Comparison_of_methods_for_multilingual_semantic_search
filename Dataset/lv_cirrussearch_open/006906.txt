Karloss Ērvins Estevess (angļu: Carlos Irwin Estevezir; dzimis 1965. gada 3. septembrī), plašāk zināms ar savu skatuves vārdu Čārlijs Šīns (Charlie Sheen), ir amerikāņu kinoaktieris. Viņš ir kinoaktiera Mārtina Šīna jaunākais dēls. Viņš ir spēlējis galvenās lomas vairākās drāmās un komēdijās, tai skaitā 1986. gada filmā "Armijas vads", 1987. gada filmā "Volstrīta", vairākās parodijās 1990. un 2000. gados: "Karstgalvji", "Šausmenīte 3", "Šausmenīte 4" (Scary Movie 4), "Šausmenīte 5". Trīs reizes Šīns nominēts Zelta globusa balvai, no kurām vienu reizi balvu saņēma 2002. gadā par lomu TV seriālā Spin City (1996—2002) kā labākais aktieris komēdijas vai muzikālā žanra TV seriālā. Pārējās divas reizes (2005. un 2006. gadā) Šīnu nominēja par vienu no galvenajām lomām komēdijseriālā "Divarpus vīri". Par šo lomu viņš nominēts arī Emmy balvai četras reizes. Šīns saņēma 1,8 miljonu ASV dolāru lielu atlīdzību par piedalīšanos katrā sērijā, tādējādi kļūstot par visvairāk apmaksāto televīzijas aktieri. Šīns ir saņēmis plašu mediju uzmanību saistībā ar saviem privātās dzīves skandāliem, kas ir saistīti ar alkoholisko dzērienu un narkotiku lietošanu, tāpat arī ar vardarbību ģimenē. Skandāli bija viens no iemesliem, kāpēc CBS Šīnu 2011. gada 7. martā atlaida no lomas tēlošanas komēdijseriālā "Divarpus vīri", pārtraucot arī paša seriāla uzņemšanu, vēlāk gan atjaunoja seriāla filmēšanu bez Šīna. 2012. gada jūnijā Šīns oficiāli paziņoja par savas aktiera karjeras beigām, tomēr, neskatoties uz to, karjeru turpināja seriālā Anger Management (2012—2014), kurā Šīns spēlē galveno lomu.