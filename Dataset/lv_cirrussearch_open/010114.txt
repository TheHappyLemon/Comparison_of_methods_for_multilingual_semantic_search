Šis raksts ir par apdzīvotu vietu. Par dzelzceļa staciju skatīt rakstu Krimūnas (stacija). Krimūnas ir ciems Dobeles novada Krimūnu pagastā, pagasta centrs. Izvietojies pagasta vidusdaļā Ālaves krastos pie tagad slēgtā Glūdas—Reņģes dzelzceļa (stacija Krimūnas) 9 km no novada domes Dobelē un 72 km no Rīgas. Apdzīvotā vieta kā četru pagastu (Auru, Dobeles, Šķibes un Zaļenieku) lauku centrs sākusi veidoties 19. gadsimta beigās pie 1873. gadā atklātās Jelgavas—Mažeiķu dzelzceļa līnijas. Krimūnu stacija (Friedrichshof) līdz 1927. gadam bija Dobelei tuvāk esošā dzelzceļa stacija un satiksmi starp Krimūnām un Dobeli trīs reizes dienā nodrošināja diližanss. Ciems ievērojami izaudzis pēckara gados kā padomju saimniecības «Krimūnas» centrālais ciemats. No 1971. gada — ciema padomes (vēlāk — pagasta) centrs. Dzīvojamā apbūve sastāv no 2—4 stāvu daudzdzīvokļu un 1—2 stāvu vienģimenes ēkām. Dzīvojamās ēkas papildina kolektīvo garāžu un kūtiņu apbūve. Krimūnās atrodas pagasta pārvalde, pamatskola, tautas nams, bibliotēka, feldšerpunkts, pasts, vairāki veikali un uzņēmumi.