Kwangmyŏngsŏng 4 (korejiešu: 광명성 4호, Handža: 光明星 四號 — "mirdzošā zvaigzne 4") ir Ziemeļkorejas tālizpētes pavadonis. Kwangmyŏngsŏng 4 tika palaists 2016. gada 7. februārī 00:30 UTC ar nesējraķeti Unha (domājams, uzlabota versija Unha-4) no Sohae pavadoņu palaišanas stacijas. Sākotnēji ASV kosmiskās telpas novērošanas dienests paziņoja, ka ir fiksējis pavadoņa ievadīšanu orbītā, bet tas nekontrolēti griežas un nav uztverti nekādi signāli no kosmiskā aparāta. 9. februārī pamanīts, ka pavadonis bija pārtraucis kūleņot. 18. februārī ziņots, ka Kwangmyŏngsŏng 4 atkal sācis kūleņot. Raķetes palaišana izpelnījās citu valstu (sevišķi ASV, Japānas, un Dienvidkorejas) nosodījumu, jo tiek uzskatīts, ka Ziemeļkoreja šādi izmēģinājusi ballistisko raķeti. To nosodīja arī ANO Drošības padome.