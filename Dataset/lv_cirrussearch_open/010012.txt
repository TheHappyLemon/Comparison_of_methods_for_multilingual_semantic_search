Adriana Frančeska Lima (portugāļu: Adriana Francesca Lima; dzimusi 1981. gada 12. jūnijā) ir brazīliešu modele. Kopš 2000. gada viņa ir viena no Victoria's Secret tā sauktajiem eņģeļiem. 15 gadu vecumā viņa uzvarēja Supermodel of Brazil konkursā un jau nākamajā gadā ieguva 2. vietu konkursā Supermodel of the World, tam sekoja līguma parakstīšana ar Elite Model Management Ņujorkā. Kopš 2005. gada A. Lima ir iekļuvusi pasaulē vislabāk apmaksāto modeļu sarakstā (pamatojoties uz finanšu žurnāla Forbes datiem). 2006. gadā viņa ierindojās 99. vietā Forbes veidotajā Celebrity 100 sarakstā. 2010. gadā iekļuva vīriešu žurnāla Ask Men veidotajā seksīgāko sieviešu sarakstā. 2009. gada 14. februārī Adriana Lima apprecējās ar serbu basketbolistu Marko Jariču. 2009. gada 15. novembrī pāris sagaidīja savu pirmdzimto: meitu Valentīnu Limu Jariču. 2012. martā Lima apstiprināja, ka ir otrā bērna gaidībās. 2014. gadā pāris publiski paziņoja par šķiršanos, bet oficiāli laulība tika šķirta divus gadus vēlāk. Abas meitas pēc laulības šķiršanas palika A. Limas aizgādībā.