"Doktors Streindžs neprāta multivisumā" (angļu: Doctor Strange in the Multiverse of Madness) ir 2022. gada ASV supervaroņu filma, kas balstīta uz Marvel Comics komiksiem par Doktoru Streindžu. Filmu veidojusi studija Marvel Studios un izplata kinokompānija Walt Disney Studios Motion Pictures. Šis ir turpinājums filmai "Doktors Streindžs" (2016) un 28. filma Marvel Cinematic Universe (MCU) filmu sērijā. Filmas režisors ir Sems Reimi, scenārija autors ir Maikls Voldrons, galveno lomu atveido Benedikts Kamberbačs, pārējās lomas atveido Elizabete Olsena, Čīvetels Edžiofors, Benedikts Vongs, Soutčī Gomesa, Maikls Stūlbargs un Reičela Makadamsa. Filmā Streindžs aizsargā Ameriku Čavesu (Gomesa), pusaudzi, kas spēj ceļot multivisumā, no Vandas Maksimovas (Olsena). Filmas "Doktors Streindžs" režisoram un scenārija līdzautoram Skotam Deriksonam bija plāni par filmas turpinājumu uzreiz pēc filmas iznākšanas. Tiklīdz Benedikts Kamberbačs apstiprināja, ka atgriezīsies filmas turpinājumā, tā 2018. decembrī Deriksons parakstīja līgumu par atgriešanos režisora krēslā filmas turpinājumam. 2019. gada jūlijā paziņoja filmas nosaukumu un Elizabetes Olsenas piedalīšanos filmā. Tā paša gada oktobrī scenārija sarakstīšanai nolīga Džeidu Bārletu. Deriksons no režisora amata atkāpās 2020. gada janvārī, radošo domstarpību dēļ, un jau nākamajā mēnesī noslēdza sadarbības līgumus ar Maiklu Voldronu un Semu Reimi. Viņi filmai pievienoja šausmu žanra elementus, padarot Maksimovu par filmas antagonisti, turpinot viņas stāstu pēc seriāla WandaVision (2021) notikumiem. Filmēšana sākās 2020. gada novembrī Londonā, bet 2021. gada janvārī to apturēja sakarā ar COVID-19 pandēmijas ierobežojumiem. Filmēšana atsākās 2021. gada martā un ilga līdz aprīļa vidum Somersetā, Sari un Losandželosā. Filmas "Doktors Streindžs neprāta multivisumā" pirmizrāde notika 2022. gada 2. maijā Dolby teātrī Holivudā, bet ASV kinoteātros to sāka demonstrēt no 6. maija. Latvijā filmas pirmizrāde bija 2022. gada 5. maijā. Tās pasaules kases ienākumi ir vairāk nekā 955 miljoni ASV dolāru, padarot to par ceturto ienesīgāko 2022. gada filmu. Filma saņēmusi galvenokārt pozitīvas kritiķu atsauksmes, kas slavē Sema Reimi režiju, vizuālos efektus, muzikālo pavadījumu un aktierspēli.