"Šons un miroņi" (angļu: Shaun of the Dead) ir 2004. gada šausmu komēdija. Filmas režisors ir Edgars Raits. Scenārija autori ir Raits un Saimons Pegs, kurš arī atveido Šona lomu. Kopā ar draugu Edu, kuru atveido Niks Frosts, Šonu pārsteidz zombiju apokalipse; viņi kopā ar mīļajiem izveido slēpni iemīļotajā krogā. Pārējās lomas atveido Keita Ešfīlda, Lūsija Deivisa, Dilans Morans, Bills Naijs un Penelope Viltone. Šī ir pirmā filma Three Flavours Cornetto triloģijā, kurai seko "Krutie kruķi" (Hot Fuzz, 2007) un "Pasaules gals" (2013). Filmas ideju Pegs un Raits aizguva no viņu veidotā televīzijas seriāla Spaced, īpaši no sērijas, kurā Pega slinkais varonis halucinē zombiju invāziju. Tāpat filmas nosaukumā un sižetā ir atsauces uz Džordža Romero režisēto filmu "Dzīvo miroņu nakts". Filmēšana norisinājās 2003. gadā no maija līdz jūnijam vairākās vietās Londonā un studijā Ealing Studios. Filmas pirmizrāde notika Londonā 2004. gada 29. martā, Apvienotās Karalistes kinoteātros to sāka demonstrēt no 2004. gada 9. aprīļa, bet ASV tā paša gada 24. septembrī. Filma saņēma pozitīvu kritiķu atsauksmes un piedzīvoja komerciālu veiksmi, jo pie 6,1 miljonu ASV dolāru filmas budžeta, tā nopelnīja 30 miljonu ASV dolāru, kā arī tika izvirzīta divās nominācijas BAFTA kino balvai. Televīzijas kanāla Channel 4 labāko komēdiju filmu sarakstos filma ierindojās trešajā vietā un ātri iemantoja kulta filmas statusu.