Džozefs "Džo" Montana (angļu: Joseph "Joe" Montana; dzimis 1956. gada 11. jūnijā Ņūīglā, Pensilvānijas štatā, ASV) ir bijušais ASV amerikāņu futbola spēlētājs, spēlējis saspēles vadītāja pozīcijā. Viņš tiek uzskatīts par vienu no visu laiku izcilākajiem amerikāņu futbola spēlētājiem. Notrdamas universitātes sastāvā viņš izcīnīja uzvaru 1977. gada NCAA I divīzijas turnīrā. 1979. gada NFL draftā viņu Sanfrancisko "49ers" izraudzījās trešajā kārtā ar kopējo 82. kārtas numuru. "49ers" sastāvā Dž. Montana debitēja 1979. gadā un šī kluba rindās aizvadīja 14 sezonas saspēles vadītāja pozīcijā. Pēdējās divas karjeras sezonas (1993—1994) viņš aizvadīja Kanzassitijas "Chiefs" sastāvā. Kopā ar "49ers" viņš spēlēja četrās Superkausa izcīņas spēlēs un visās guva uzvaru, trijās Superkausa izcīņās viņš tika atzīts par spēles vērtīgāko spēlētāju. 1989. un 1990. gadā Associated Press Dž. Montanu atzina par sezonas vērtīgāko spēlētāju. 1990. gadā Sports Illustrated viņu atzina par gada sportistu. Spēlētājs piedalījās astoņās Zvaigžņu spēlēs, kā arī trīs reizes tika iekļauts līgas simboliskajā pirmajā izlasē. 1994. gadā viņš tika iekļauts NFL 75 gadu jubilejas simboliskajā izlasē, spēlētājs ir 1980. gadu simboliskās izlases dalībnieks. 2000. gadā Dž. Montana tika uzņemts Slavas zālē. Viņš dažādos izdevumos bieži tiek atzīts par vienu no izcilākajiem NFL spēlētājiem visā līgas vēsturē.