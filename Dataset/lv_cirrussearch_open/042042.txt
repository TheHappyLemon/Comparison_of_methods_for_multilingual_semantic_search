Naņdzjinas slaktiņš bija japāņu karavīru pēc Naņdzjinas ieņemšanas veikta pilsētas iedzīvotāju masveida nogalināšana Otrajā Ķīnas—Japānas karā. Tā notika sešu nedēļu garumā no 1937. gada 13. decembra. Šajā periodā tika nogalināti civiliedzīvotāji un atbruņoti karavīri, kuru kopējais skaits svārstās no 40 000 līdz 300 000. Vēl notika plaša izvarošana un laupīšana. Šis joprojām ir strīdīgs politisks jautājums un viens no abu valstu attiecību šķelšanās jautājumiem. Ķīnas valdība tiek apsūdzēta nogalināto skaita un citu aspektu pārspīlēšanā, bet japāņu nacionālisti apgalvo, ka Ķīna masveida slepkavības safabricēja propagandas nolūkiem. Tas arī ir viens no galvenajiem tematiem Japānas attiecībās ar citām Āzijas un Klusā okeāna valstīm. Japānas valdība atzīst, ka slaktiņš ir noticis, un to apstiprinājuši arī japāņu kara veterāni. Tomēr daļa Japānas sabiedrības uzskata, ka nogalināto skaits bijis karam "atbilstošs" un notikušais nav uzskatāms par noziegumu.