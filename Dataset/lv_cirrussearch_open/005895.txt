Nikolā Apērs (franču: Nicolas Appert, dzimis 1749. gada 17. novembrī, miris 1841. gada 1. jūnijā) bija franču šefpavārs, konditors un izgudrotājs. Viņš ir ievērojams ar to, ka izgudroja metodi, kā saglabāt pārtiku hermētiski noslēgtos traukos. Iedvesmojoties no Directoire exécutif izsludinātā konkursa par pārtikas uzglabāšanu armijas vajadzībām, Apērs jau 1795. gadā uzsāka eksperimentus, kas ilga 14 gadus. Viņa ieteiktā metode — stikla traukā ievietota pārtika, pēc tam vārīta karstā ūdenī un beigās trauku hermētiski noslēdzot — ieguva pirmo vietu. 1810. gadā pasniegtā prēmija (12 tūkstoši franki) ļāva Apēram publicēt sava pētījuma rezultātus. Darba nosaukums bija L’Art de conserver, pendant plusieurs années, toutes les substances animales et végétales ("Māksla saglabāt visu veidu dzīvnieku un augu ēdienus uz vairākiem gadiem"). Naudu Apērs ieguldīja arī konservu fabrikas La Maison Appert (Apēra ēkas) izveidē Masī pilsētiņā, netālu no Parīzes. Fabrika pastāvēja no 1812. līdz 1933. gadam. Apērs izgudroja arī buljona kubiņus, kā arī pilnveidoja autoklāvu.