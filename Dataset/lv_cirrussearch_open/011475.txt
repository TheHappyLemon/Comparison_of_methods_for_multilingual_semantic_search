"Zvaigžņu kari: I daļa. Ļaunumu vēstošā ilūzija" (angļu: Star Wars Episode I: The Phantom Menace) ir 1999. gada ASV zinātniskās fantastikas filma, kuras režisors un scenārija autors ir Džordžs Lūkass. Šī ir ceturtā uzņemtā "Zvaigžņu karu" sāgas daļa un pirmā daļa sāgas prīkvelā. Galvenās lomas filmā atveido Liams Nīsons, Jūens Makgregors, Natālija Portmane, Džeiks Loids, Jans Makdiarmids, Entonijs Danielss, Kenijs Beikers, Pernilla Augusta un Frenks Ozs. Filma ir par džedu (džedaju) meistaru Kvai-Gonu Džinu un viņa mācekli Obi Vanu Kenobi, kuriem jāaizved un jāsargā karaliene Padme Amidala no planētas Nabū uz Galaktikas senātu. Filmas pirmizrāde notika 1999. gada 19. maijā. Tā ir 1999. gada ienesīgākā filma, kā arī ceturtā ienesīgākā "Zvaigžņu karu" filmu sērijas daļa. Pēc filmas "Džedu atgriešanās" izdošanas uzsāka sarunas par turpmākiem sērijas plāniem, taču Lūkass nebija motivēts atgriezties filmu sērijas. Pārtraukuma laikā viņa radītie varoņu izcelsmes stāsti, īpaši paša Anakina izcelsme, 1990. gados viņā raisīja interesi izveidot priekšvēstures triloģiju. Pēc tam, kad viņš pārliecinājās, ka datora radīti attēli ir attīstījušies līdz tādam līmenim, kādu viņš vēlējās priekšvēstures triloģijas vizuālajiem efektiem, Lūkass 1993. gadā sāka rakstīt scenāriju filmai "Ļaunumu vēstošā ilūzija", bet izstrāde sākās 1994. gadā. Filmēšana notika 1997. gadā no 26. jūnijā līdz 30. septembrim studijā Leavesden Film Studios un Tunisijas tuksnesī. Filma iezīmēja Lūkasa atgriešanos kā režisoram pēc 22 gadu pārtraukuma kopš oriģinālās "Zvaigžņu karu" filmas 1977. gadā. Filmas pirmizrāde notika 1999. gada 19. maijā, gandrīz 16 gadus pēc filmas "Džedu atgriešanās" pirmizrādes. Filmas pirmizrādi plaši atspoguļoja plašsaziņas līdzekļos, un to gaidīja ar nepacietību, jo pēc pirmās "Zvaigžņu karu" sāgas bija izveidojusies liela fanu bāze. Filma saņēma dažādas kritiķu atsauksmes. Lai gan slavēja vizuālos efektus, darbību secību, mūzikas partitūru, Nīsona un Makgregora aktierspēli, kritiku galvenokārt saņēma scenārijs, temps, Loida tēlojums un varoņi, jo ​​īpaši Džā Džā Binks, kas saņēma ārkārtīgi negatīvu kritiku. Turklāt filmas sarežģītais ar politiku sasaistītais vēstījums un jauniešu humora sajaukums tika uztverts kā neatbilstošs. Neskatoties uz kritiku, "Ļaunumu vēstošā ilūzija" guva labus finansiālos panākumus un pirmizrādes laikā pārspēja vairākus kases rekordus. Sākotnējo seansu laikā tā visā pasaulē nopelnīja vairāk nekā 924,3 miljonus ASV dolāru, kļūstot par 1999. gada ienesīgāko filmu, otro ienesīgāko filmu pasaulē un Ziemeļamerikā pēc filmas "Titāniks" un tā brīža ienesīgāko "Zvaigžņu karu" filmu. 2012. gada februārī izlaida filmas 3D versiju, kas nopelnīja papildu 102,7 miljonus ASV dolāru un kopējie filmas pasaules ieņēmumi pārsniedza 1 miljardu ASV dolāru. Filmai "Zvaigžņu karu" priekšvēstures triloģijā ir divi turpinājumi: "Klonu uzbrukums" (2002) un "Situ atriebība" (2005).