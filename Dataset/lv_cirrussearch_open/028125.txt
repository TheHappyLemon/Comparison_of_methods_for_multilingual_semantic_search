Zāgross (persiešu: رشته‌كوه‌ زاگرس, Reschte-Kuh-e Zāgros; arābu: زاغروس, Zāghrūs; kurdu: Çiyayên Zagrosê) ir kalnu grēda Āzijā, Irānas lielākā kalnu sistēma. Stiepjas ap 1500 km garumā no Irākas Kurdistānas līdz Hormuza šaurumam. Veidojas no 15—20 mazākām paralēlām grēdām, kuru dominējošais augstums ir ap 2000—3000 metru; nelieli ledāji. Augstākā virsotne ir Zardkūhs (4548 m vjl). Grēda veidota no kaļķakmeņiem, slānekļiem. Ieplakās solončaki, ezeri, oāzes; kalnos — kalnu tuksneši, skrajmeži, krūmāji. Tiek uzskatīts, ka Zāgrosā cilvēks pirmoreiz pieradināja kazas.