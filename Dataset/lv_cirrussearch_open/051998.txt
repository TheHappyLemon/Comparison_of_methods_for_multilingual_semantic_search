Hadžarkims (maltiešu: Ħaġar Qim) ir aizvēsturisks tempļu komplekss Maltas salas dienvidos. Tā ir viena no senākajām atrastajām reliģiskajām celtnēm uz Zemes (1000 gadus vecāka par Heopsa piramīdu). Kopā ar vēl 5 senvietām Hadžarkims iekļauts UNESCO Pasaules mantojuma objektā Maltas megalītiskie pieminekļi. Tempļa komplekss sastāv no galvenā tempļa un vēl trīs atsevišķām struktūrām. Galvenais templis celts starp 3600. un 3200. gadu pirms mūsu ēras, bet ziemeļu struktūra ir vēl senāka. Templis visticamāk izmantots auglības ritāliem. Tempļa apkaimē nav atrasti cilvēku apbedījumi, atrasti visticamāk upurētu dzīvnieku kauli. Kompleksa arheoloģiskā izpēte sākta 1839. gadā. 2009. gadā pāri tempļa drupām izbūvēts jumts.