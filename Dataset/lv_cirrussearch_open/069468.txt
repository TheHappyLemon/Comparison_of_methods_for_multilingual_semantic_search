Kliftonas katedrāle (angļu: Clifton Cathedral) jeb Svēto Pētera un Pavila katedrāles baznīca (angļu: The Cathedral Church of SS. Peter and Paul) ir Romas katoļu katedrāle, kas atrodas Bristoles pilsētas Kliftonas rajonā, Anglijā. Baznīca ir 1850. gadā dibinātās Romas katoļu Kliftonas diecēzes galvenā baznīca. Pēc 1829. gada, kad Anglijā notika katoļu emancipācija, Bristolē pamazām sāka būvēt katoļu baznīcu, kas atradās citā vietā nekā pašrteizējā Kliftonas katedrāle. Baznīcas celtniecība noritēja lēni, tā netika pabeigta arī 1848. gadā, kad tai uzlika jumtu, lai celtni būtu iespējams lietot kā baznīcu. 1850. gadā, nodibinoties Kliftonas diecēzei, tā kļuva par Svēto Apustuļu prokatedrāli (Pro-Cathedral of the Holy Apostles). 1970. gadā prokatedrāle bija savākusi £250 000, lai to rekonstruētu, tomēr inženieru slēdziens bija, ka vieta nav piemērota būvniecībai. Pēc tam anonīmi ziedotāji ziedoja vēl £450 000 ar noteikumu, ka katedrāle jāceļ no jauna un citā vietā. Pašreizējās modernisma stila katedrāles celtniecība noritēja no 1970. līdz 1973. gadam, un tās arhitektūru ietekmējusi Otrā Vatikāna koncila lēmumi. 2000. gadā baznīca atzīta par arhitektūras pieminekli.