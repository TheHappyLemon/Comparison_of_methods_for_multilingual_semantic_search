Versts (krievu: верста) ir sena krievu garuma mērvienība, kas atbilst 500 asīm jeb 1500 aršīnām. Metriskajā sistēmā viena versts atbilst 1066,8 metriem. 1 kvadrātversts = 1,138 km² jeb 113,8 ha. Vēstures gaitā versts garums, atkarībā no noteiktā asu skaita, ir vairākkārt mainījies. 1649. gadā 1 versts garums tika pielīdzināts 1000 asīm, bet 18. gadsimtā tika ieviesta ceļa versts (krievu: путевая верста) 500 asu garumā. 1000 asu verstīs mērīja zemes gabalus, bet ceļa verstīs attālumus starp ģeogrāfiskiem punktiem. Versts kā mērvienība tika lietota senajā Krievzemē, vēlāk Krievijas impērijas teritorijā, tai skaitā arī Kurzemes un Vidzemes guberņās. Pāreja uz metrisko sistēmu tika uzsākta 1918. gada 14. septembri, jaunajos mērījumos sākot lietot metrus un kilometrus. Pilnībā pāreja uz metrisko sistēmu tika pabeigta 1924. gadā.