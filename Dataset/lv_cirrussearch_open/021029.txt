Villards Van Ormans Kvains (angļu: Willard Van Orman Quine; dzimis 1908. gada 25. jūnijā, miris 2000. gada 25. decembrī) bija analītiskās tradīcijas amerikāņu filozofs, loģiķis un matemātiķis. No 20. gadsimta trīsdesmitajiem gadiem līdz pat nāvei 2000. gadā darbojies Hārvarda Universitātē. No 1932. līdz 1933. gadam viesojies Eiropā, kur iepazinies ar Vīnes pulciņa dalībniekiem. Neilgi pirms Otrā pasaules kara sākuma ar Kvaina atbalstu ASV nokļuva Alfrēds Tarskis. Kā šifrētājs flotē piedalījies Otrajā pasaules karā. No 1948. gada — universitātes profesors. No 1978. gada — pensijā.