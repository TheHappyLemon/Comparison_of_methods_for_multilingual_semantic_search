Kelē bērzlape (Russula queletii) ir bērzlapju ģints bazīdijsēne. Tā ir sastopama Eiropas mežos, kaļķainās augsnēs, kur sēne veido mikorizu ar eglēm. Kelē bērzlapes cepurīte ir 3—10 cm plata purpurvioleta vai vīnsarkana, vidū bieži tumšāka, lapiņas ir bālganā vaska krāsā, bet sēnes kātiņš ir 2—8 cm garš, pelēcīgi violets vai sarkanīgs, reizēm balts. Kelē bērzlapei raksturīga ērkšķogu vai ābolu kompota smarža. Sēnes garša ir ļoti sīva un pēc ieēšanas nereti var būt vēdergraizes, tāpēc Kelē bērzlapi uzskata par uzturā nelietojamu sēni.