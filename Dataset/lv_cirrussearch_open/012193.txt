Čārlzs Montgomerijs Bērnss (angļu: Charles Montgomery "Monty" Burns), pazīstams kā Bērnsa kungs (Mr. Burns), ir izdomāts tēls animētajā seriālā "Simpsoni". Tēlu ierunājis Harijs Šīrers (sākumā Kristofers Kolinss). M. Bērnss ir Springfīldas atomelektrostacijas īpašnieks, Homēra Simpsona priekšnieks. Kopā ar viņu gandrīz vienmēr ir Veilons Smiterss, viņa lojālais palīgs, padomdevējs, uzticības persona un slepenais pielūdzējs. Viņa pašreizējo īpašumu vērtību Forbes ir novērtējis ar 1,3 miljardiem ASV dolāru. M. Bērnss savu bagātību un ietekmi izmanto, lai iegūtu visu, ko vēlas.