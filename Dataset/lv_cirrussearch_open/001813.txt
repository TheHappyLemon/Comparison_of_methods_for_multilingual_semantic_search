Karīms Abduldžabārs (angļu: Kareem Abdul-Jabbar, arābu: كريم عبد الجبار, Karīm ‘Abd al-Jabbār; dzimis Ferdinands Lūiss Alsindors (angļu: Ferdinand Lewis Alcindor) 1947. gada 16. aprīlī Ņujorkā, ASV) ir bijušais amerikāņu basketbolists, spēlējis centra pozīcijā. Profesionālās karjeras laikā spēlēja NBA klubos Milvoki "Bucks" un Losandželosas "Lakers". Ir vairāku NBA rekordu autors, tai skaitā sešas reizes ticis atzīts par NBA sezonas vērtīgāko spēlētāju, 20 sezonu laikā ir guvis 38 387 punktus un 19 reizes piedalījies NBA visu zvaigžņu spēlē. Vēl 15 sezonas ir ticis iekļauts NBA simboliskajās izlasēs, 11 sezonas — NBA simboliskajās aizsardzības izlasēs, divas reizes atzīts par NBA finālsērijas vērtīgāko spēlētāju. 1996. gadā Abduldžabārs tika nosaukts par vienu no visu laiku 50 izcilākajiem NBA spēlētājiem. Tāpat K. Abduldžabārs kļuva par pirmo basketbolistu, kas NBA ir aizvadījis 20 sezonas. Vairāki ar NBA saistīti cilvēki, tai skaitā treneris Pets Railijs un spēlētāji Aizeja Tomass un Džūljuss Īrvings, viņu ir nosaukuši par visu laiku izcilāko basketbolistu. Pirms karjeras NBA viņš sekmīgi startēja NCAA čempionātā, kur kopā ar Kalifornijas Universitāti (UCLA) spēja iegūt 3 NCAA čempiontitulus. 1969. gada NBA draftā viņu izraudzījās Milvoki "Bucks" ar kopējo pirmo kārtas numuru. Kopumā izcīnījis sešus NBA čempiontitulus. 1970. gadā viņš tika atzīts par līgas labāko jauno spēlētāju. 1995. gada 15. maijā tika uzņemts Dž. Neismita Basketbola slavas zālē. 2008.—2009. un 2009.—2010. gada sezonā viņš izcīnīja NBA čempiontitulu kopā ar "Lakers" kā galvenā trenera Fila Džeksona asistents.