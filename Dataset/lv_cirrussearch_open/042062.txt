Radioamatierisms ir vaļasprieks, kurā tiek izmantota dažāda veida radio sakaru aparatūra, lai radioamatieri sazinātos savā starpā ar radioviļņu starpniecību. Vārds "amatierisms" nozīmē, ka šī nodarbošanās cilvēkiem nav naudas pelnīšanas veids, tā nav komerciāla. Parasti cilvēki ar radioamatierismu nodarbojas, lai interesanti pavadītu brīvo laiku, lai sazinātos ar draugiem, ģimenes locekļiem vai pilnīgi svešiem cilvēkiem no dažādām valstīm, lai padziļinātu zināšanas elektronikā un radio teorijā, lai sacenstos par vairāk vai tālāk nodibinātajiem radiosakariem. Lai gan mūsdienās radioamatierismu kā sazināšanās veidu ir izkonkurējis internets, tas vēl joprojām piesaista daudzus cilvēkus. Daudzās valstīs ir nodibinātas nacionālās radioamatieru organizācijas, bet visas tās apvieno Starptautiskā radioamatieru apvienība (International Amateur Radio Union jeb IARU).