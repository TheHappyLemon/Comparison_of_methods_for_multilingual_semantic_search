Hilarija Daiena Rodema Klintone (angļu: Hillary Diane Rodham Clinton; dzimusi 1947. gada 26. oktobrī) ir bijusī ASV valsts sekretāre prezidenta Baraka Obamas pirmā prezidentūras termiņa laikā. No 2001. līdz 2009. gadam viņa bija senatore, pārstāvēja Ņujorkas štatu. No 1993. līdz 2001. gadam viņa kā prezidenta Billa Klintona sieva bija Savienoto Valstu pirmā lēdija. Viņa kandidēja no ASV Demokrātiskās partijas priekšvēlēšanu kārtā 2008. gada ASV prezidenta vēlēšanās, tomēr zaudēja Barakam Obamam. 2015. gada 12. aprīlī Klintone paziņoja, ka atkal kandidēs Demokrātiskās partijas priekšvēlēšanu kārtā, lai kļūtu par tās oficiālo prezidenta amata kandidātu un varētu piedalīties 2016. gada ASV prezidenta vēlēšanās. Lai gan viņa saskārās ar sīvu konkurenci no senatora Bērnija Sandersa, kurš arī kandidēja uz nomināciju, Klintonei izdevās iegūt vairāk priekšvēlēšanu kārtā nepieciešamo delegātu. 2016. gada ASV prezidenta vēlēšanās zaudēja kandidātam no Republikāniskās partijas - uzņēmējam Donaldam Trampam, tomēr procentuāli ieguva vairāk balsu nekā uzvarētājs.