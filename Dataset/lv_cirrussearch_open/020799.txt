Kinoakadēmijas goda balva (angļu: Academy Honorary Award) ir speciālā Kino mākslas un zinātnes akadēmijas balva, ko akadēmija pirmo reizi pasniedza 1948. gadā, 21. Kinoakadēmijas balvas ceremonijas laikā, iepriekš tā saucās Speciālā balva. Balva tiek piešķirta vadoties pēc Kino mākslas un zinātnes akadēmijas Vadītāju padomes ( Board of Governors) ieskatiem, lai atzīmētu sasniegumus kinematogrāfā, kurus nevar iekļaut nevienā no Amerikas Kinoakadēmijas balvu kategorijām. Bieži vien šīs balvas ieguvēji agrāk jau ir saņēmuši arī kādu no pamatbalvām, viņu vidū ir Mērija Pikforda, Moriss Ševaljē, Lorenss Olivjē, Aleks Giness, Džeimss Stjuarts, Sofija Lorena, Sidnijs Puatjē un citi. Godalgotajām personām parasti tiek pasniegtas tādas pašas zelta Oskara statuetes, kā citās nominācijās. Tomēr dažkārt ir pasniegtas arī cita veida balvas — medaļa, goda raksts, sertifikāts par nopelniem u.c. Atšķirībā no Balvas par īpašiem sasniegumiem, ko ieviesa 1972. gadā, Kinoakadēmijas goda balva netiek piešķirta par konkrētu gadu vai filmu. Kopš 2009. gada Kinoakadēmijas goda balvu, kā arī divas citas balvas (Džīna Heršolta humanitāro balvu un Ērvinga Tālberga memoriālo balvu (Irving G. Thalberg Memorial Award)) pasniedz atsevišķā Governors Awards ceremonijā, nevis, kā agrāk, galvenajā Amerikas Kinoakadēmijas balvu pasniegšanas ceremonijā. Goda balvu laureāti galvenajā ceremonijā parādās tikai uz brīdi kopā ar visu citu nomināciju laureātiem noslēgumā. Visvairāk reižu Kinoakadēmijas goda balvu saņēmis Bobs Houps, kurš ir godināts 4 reizes.