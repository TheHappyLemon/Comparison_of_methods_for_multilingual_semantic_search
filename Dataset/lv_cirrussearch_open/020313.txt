Eimija Meredita Polere (angļu: Amy Meredith Poehler; dzimusi 1971. gada 16. septembrī) ir amerikāņu aktrise, komiķe, rakstniece un producente. Kļuvusi pazīstama ar darbību NBC skeču šovā Saturday Night Live, kur darbojās laikā no 2001. līdz 2009. gadam. 2004. gadā kopā ar Tīnu Feju sāka vadīt Weekend Update ziņu raidījumu (no 2006. līdz 2008. gadam to darījusi ar Setu Maiersu). Pēc Saturday Night Live pamešanas sāka filmēties seriālā "Parki un atpūtas zonas" (Parks and Recreation). Tāpat filmējusies vairākās filmās. Par savu darbību nominēta vairākām balvām, tai skaitā Zelta globusa balvai, Emmy balvai.