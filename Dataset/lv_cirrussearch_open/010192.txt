Jozefs Masopusts (čehu: Josef Masopust; dzimis 1931. gada 9. februārī Strimices ciemā, netālu no Mostas pilsētas; miris 2015. gada 29. jūnijā Prāgā) bija Čehoslovākijas futbola spēlētājs un treneris. 1962. gadā viņš tika atzīts par Eiropas gada futbolistu. 2003. gada novembrī par godu UEFA jubilejai, viņu Čehijas Futbola asociācija izvēlēja par Čehijas futbola pēdējo 50 gadu labāko spēlētāju, iekļaujot viņu UEFA jubilejas apbalvojumu izlasē. Savas karjeras laikā viņš spēlēja pussarga pozīcijā un bija viens no Čehoslovākijas futbola izlases līderiem. Izlasē viņš aizvadīja 63 spēles, gūstot 10 vārtus. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. 1962. gadā Masopusts bija Čehoslovākijas komandas līderis, kad tā sasniedza 1962. gada Pasaules kausa finālu, kur zaudēja Brazīlijai. Finālā viņš guva pirmos vārtus, izvirzot savu komandu vadībā, tomēr Brazīlija atspēlējās un uzvarēja ar 3-1. Par sniegumu Pasaules kausa finālturnīrā viņš 1962. gadā tika atzīts par Eiropas gada futbolistu. Kopumā izlases rindās viņš aizvadīja 63 spēles, gūstot desmit vārtus. Viņš piedalījās arī 1958. gada Pasaules kausā. 1960. gada Eiropas čempionātā viņš ar komandu ierindojās trešajā vietā. Masopusta pirmais klubs bija ZSJ Uhlomost Most, bet 19 gadu vecumā līgumu ar viņu noslēdza ZSJ Technomat Teplice (1951. gadā pārsaukts par ZSJ Vodotechna Teplice) un viņš debitēja augstākajā līgā. 1952. gadā viņš pievienojās Čehoslovākijas bruņoto spēku komandai ATK Praha (1953. gadā pārsaukts par ÚDA Praha, bet 1956. gada ziemā par Prāgas "Dukla"). Kopā ar komandu viņš astoņas reizes uzvarēja vietējā čempionātā. 1968. gadā viņš nonāca savā pirmajā ārzemju klubā, kā spēlējošais treneris palīdzot Crossing Molenbeek kvalificēties Beļģijas augstākajai līgai. Viņa trenera karjera turpinājās Dukla komandā, tomēr par lielāko trenera karjeras sasniegumu kļuva uzvara Čehoslovākijas līgā ar Zbrojovka Brno 1978. gadā. Vēlāk, 1984.-88. gadā, viņš vadīja Čehoslovākijas izlasi, bet pēc tam arī Indonēzijas jauniešu izlasi 1988.-91. gadā. Miris pēc ilgstošas slimības 2015. gada 29. jūnijā, 84 gadu vecumā.