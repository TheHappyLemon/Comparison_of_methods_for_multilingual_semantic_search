Talkavano (spāņu: Talcahuano) ir pilsēta Čīlē, Biobio reģionā. Būtībā Talkavano ir Konsepsjonas piepilsēta, Čīles otras lielākās aglomerācijas daļa. Talkavano ir viena no nozīmīgākajām ostas pilsētām Čīlē, un tās tautsaimniecība ir galvenokārt balstīta uz zivjrūpniecību un zvejošanu. 2010. gada 27. februārī pilsētu nopietni skāra 2010. gada Čīles zemestrīce un tai sekojošais cunami vilnis. Nedēļu vēlāk tika ziņots, ka miruši 20 cilvēki un 18 pazuduši bez vēsts. Aptuveni 80% no pilsētas iedzīvotājiem palika bez pajumtes. Talkavano bāzējas Čīles augstākās futbola līgas klubs Club Deportivo Huachipato.