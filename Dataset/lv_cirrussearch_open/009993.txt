Vjačeslavs Skrjabins (krievu: Вячеслав Михайлович Скря́бин; dzimis 1890. gada 9. martā; miris 1986. gada 8. novembrī), plašāk pazīstams kā Vjačeslavs Molotovs (krievu: Вячеслав Михайлович Молотов), bija padomju politiķis un diplomāts, 1930. gadu PSRS valdības galvenā persona. Vēlāk viņš kļuva par Josifa Staļina protežē. Laikā no 1942. līdz 1957. gadam V. Molotovs bija PSRS Ministru Padomes priekšsēdētāja pirmais vietnieks, tāpat ir bijis PSRS ārlietu ministrs divas reizes (1939—1949; 1953—1956). Ar Vācijas ārlietu ministru Joahimu fon Ribentropu 1939. gada 23. augustā Maskavā viņš parakstīja neuzbrukšanas līgumu starp Vāciju un PSRS (pazīstams arī kā Molotova—Ribentropa pakts). 1940. gada novembrī viņš veda slepenas sarunas par PSRS pievienošanos Ass valstīm, kas neizdevās domstarpību dēļ Turcijas un Bulgārijas piederības jautājumā.