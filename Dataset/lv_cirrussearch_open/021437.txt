Taifūns "Haijans" (Filipīnās pazīstams ar nosaukumu "Jolanda") ir viens no spēcīgākajiem fiksētajiem tropiskajiem cikloniem meteoroloģisko novērojumu vēsturē, kas 2013. gada novembrī radīja smagus postījumus Filipīnās un apkārtējās teritorijās. Vēja ātrums tajā sasniedza 315 km/h (87,5 m/s). Tā ir 13. vārdā nosauktā vētra 2013. gada Klusā okeāna zonas taifūnu sezonā. Ciklons izraisīja smagus postījumus Filipīnās, kur tikusi apstiprināta vairāk kā 6000 cilvēku nāve, vēl vairāk kā 1700 cilvēki tiek uzskatīti par bez vēsts pazudušiem. Tādējādi tas ir nāvējošākais taifūns Filipīnu vēsturē. "Haijans" izcēlās zema spiediena apgabalā vairākus simtus kilometru uz austrumiem-dienvidaustrumiem no Ponpei pavalsts Mikronēzijā 2. novembrī. Vētra turpināja virzīties uz rietumiem, apstākļi veicināja tās spēka pieaugumu. 4. novembrī tā kļuva par tropisko vētru un ieguva nosaukumu "Haijans", pēc tam tās darbība pastiprinājās, un 5. novembrī tas jau tika klasificēts kā taifūns. Nākamajā dienā tas tika novērtēts kā 5. kategorijas supertaifūns, taču arī pēc tam turpināja pastiprināties. 7. novembrī Japānas Meteoroloģiskā aģentūra fiksēja, ka vēja ātrums taifūnā ir sasniedzis 235 km/h (65,3 m/s). Vēlāk tajā pašā dienā tika fiksēts, ka vēja ātrums ir sasniedzis 315 km/h (87,5 m/s). Tādējādi neoficiāli "Haijans" kļuva par ceturto intensīvāko tropisko ciklonu, kāds jebkad ir ticis reģistrēts. Dažas stundas vēlāk ciklons izraisīja pirmos zemes nogruvumus Filipīnās, ja tiks apstiprināts vēja ātrums, tad "Haijans" kļūs par spēcīgāko tropisko ciklonu, kas izraisījis zemes nogruvumu, pārspējot orkāna "Kamillas" uzstādīto rekordu 1969. gadā (305 km/h (84,7 m/s)). Pēc tam taifūns pakāpeniski pavājinājās, tas izraisīja vēl piecus zemes nogruvumus Filipīnās un pāri Dienvidķīnas jūrai virzījās uz Vjetnamu.