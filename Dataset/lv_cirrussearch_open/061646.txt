"Ciems" (angļu: The Village) ir 2004. gada ASV trillera filma, kuras režisors un scenārija autors ir M. Naits Šjāmalāns. Filmā galvenās lomas atveido Vakīns Fīnikss, Adriens Brodijs, Braisa Dalasa Hauarda, Viljams Hērts, Sigurnija Vīvere un Brendans Glīsons. Filma ir par ciemu, kura iedzīvotāji dzīvo bailēs no mistiskiem radījumiem, kuri dzīvo mežā apkārt tam. "Ciems" pirmizrāde notika 2004. gada 26. jūlijā. Filma saņēma dažādas kritiķu atsauksmes, galvenokārt kritizējot filmas noslēgumu. Filmas mūzikas autors Džeimss Ņūtons Hauards ceturto reizi karjerā tika nominēts Amerikas Kinoakadēmijas balvai kategorijā "Labākā oriģinālmūzika". "Ciems" guva finansiālos panākumus, nopelnot 256,7 miljonus ASV dolārus pie 60 miljonu budžeta.