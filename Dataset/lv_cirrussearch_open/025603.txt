Džīna Heršolta humanitārā balva (angļu: Jean Hersholt Humanitarian Award) ir neregulāra balva, ko pasniedz Kino mākslas un zinātnes akadēmija par īpašu individuālo ieguldījumu humānismā. Balvu saņēmēju kandidātus izvēlas tikai Kinoakadēmijas valdes biedri, un uzvarētāju noskaidro ar balsošanas palīdzību. Balva nodēvēta kinoaktiera Džīna Heršolta vārdā, kurš 18 gadus bija labdarības organizācijas Motion Picture & Television Fund prezidents. Balva pirmo reizi tika pasniegta 1957. gadā. Kopš 2009. gada šo un vēl divas citas balvas (Kinoakadēmijas goda balvu un balvu Irving G. Thalberg Memorial Award) pasniedz atsevišķā Governors Awards ceremonijā, nevis, kā agrāk, galvenajā Amerikas Kinoakadēmijas balvu pasniegšanas ceremonijā. Goda balvu laureāti galvenajā ceremonijā parādās tikai uz brīdi kopā ar visu citu nomināciju laureātiem noslēgumā.