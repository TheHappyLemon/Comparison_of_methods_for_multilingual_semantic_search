"Piedos tikai Dievs" (angļu: Only God Forgives) ir 2013. gada Dānijas un Francijas asa sižeta filma, kuras režisors un scenārija autors ir Nikolass Vindings Refns. Filmā galvenās lomas atveido Raiens Goslings, Kristīna Skota Tomasa un Vithaja Pansringarms. Filma vēsta par Bangkokā dzīvojošu narkotiku dīleri Džulianu, kura māte liek atrast un nogalināt to, kurš ir atbildīgs par viņa brāļa nāvi. "Piedos tikai Dievs" pirmizrāde notika 2013. gada 22. maijā Kannu kinofestivālā, kur tā sacentās par Zelta palmas zaru. Filma tika filmēta Bangkokā, Taizemē un, tāpat kā Refna iepriekšēja filma "Draivs", tā ir veltīta režisoram Alehandro Hodorovskim.