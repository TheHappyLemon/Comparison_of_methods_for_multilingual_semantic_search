Holgers Vituss Nedskovs Rūne (dāņu: Holger Vitus Nødskov Rune; dzimis 2003. gada 29. aprīlī) ir profesionāls Dānijas tenisists. Pirmo ATP titulu izcīnīja 2022. gada 1. maijā, uzvarot ATP 250 līmeņa turnīrā Minhehē. 2022. gada Francijas atklātajā čempionātā pirmo reizi sasniedza Grand Slam turnīra ceturtdaļfinālu, bet tajā piekāpās norvēģu tenisistam Kasperam Rūdam. Tā paša gada novembrī pirmo reizi uzvarēja Masters 1000 turnīrā Parīzē, finālā pieveicot Novaku Džokoviču. Pēc šī panākuma pirmo reizi iekļuva ATP vienspēļu ranga desmitniekā. 2023. gada sezonā vēl divas reizes iekļuva Masters turnīru finālos (Montekarlo Masters un Romas Masters jeb Italian Open), bet abas reizes zaudēja. 2023. gada 22. maijā sasniedza sesto vietu ATP rangā.