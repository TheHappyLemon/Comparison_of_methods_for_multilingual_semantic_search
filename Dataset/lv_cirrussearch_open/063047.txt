Kevins Faigi (angļu: Kevin Feige; dzimis 1973. gada 2. jūnijā) ir amerikāņu kino un televīzijas producents, kas kopš 2007. gada ir Marvel Studios prezidents un Marvel Cinematic Universe franšīzes galvenais producents. Viņa producētās filmas pasaulē kopā nopelnījušas vairāk nekā 29 miljardus ASV dolāru, ierindojot Faigi pirmajā vietā starp visu laiku pelnošākajiem kino producentiem, kā arī viņa producētā filmas "Atriebēji: Noslēgums" vienu brīdi bija visu laiku ienesīgākā filma pasaulē. Faigi ir Amerikas producentu ģildes loceklis. 2018. gadā viņu nominēja Amerikas Kinoakadēmijas balvai kategorijā "Labākā filma" par filmas "Melnā Pantera" producēšanu, tā kļuva par pirmo supervaroņu filmu, kas nominēta šajā kategorijā un pirmā Marvel Cinematic Universe filma, kas ieguva Kinoakadēmijas balvu. 2019. gadā viņš ieņēma Marvel Entertainment radošā direktora amatu.