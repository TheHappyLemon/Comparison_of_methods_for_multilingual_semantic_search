Fimbulheimens (norvēģu: Fimbulheimen) ir ap 500 km gara un līdz 80 km plata kalnu sistēma Karalienes Modas Zemē Antarktīdā. Stiepjas no Jūtulstreumena glečera rietumos līdz Sērrondanes kalniem austrumos. Atrodas ap 200 km uz dienvidiem no okeāna piekrastes (Princeses Martas krasts un Princeses Astridas krasts), kuru klāj Fimbulisena, Nivlisena un Lazareva šelfa ledāji. Augstākā virsotne ir Jēkulkirhjas kalns (3148 m). Fimbulheimens sastāv no vairākām atsevišķām kalnu grēdām, lielākās no kurām ir (no austrumiem uz rietumiem): Volthata kalni Orvina kalni Mīliga-Hofmaņa kalni Jelsvika kalni Sverdrupa kalni Grēdu kopš 1930. gadiem pētījušas galvenokārt vācu un norvēģu ekspedīcijas. Fimbulheimens nosaukts par "Lielās Ziemas zemi" pēc analoģijas ar skandināvu mitoloģijā aprakstīto Fimbulvinteru - "Lielo Ziemu". Fimbulheimena kalnos no 1989. gada darbojas norvēģu polārstacija (kopš 2005. gada — vissezonas) Trolla, kopš 1992. gada — vasaras stacija Tora.