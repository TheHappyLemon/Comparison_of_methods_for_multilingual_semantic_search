Īstie zīdtauriņi, īsto zīdtauriņu ģints (Bombyx) ir zīdtauriņu dzimtas (Bombycidae) ģints, kas apvieno 18 sugas un 2 hibrīdsugas. Šīs ģints sugu dabīgais izplatības areāls aptver Dienvidāziju un Dienvidaustrumāziju. Vairākus tūkstošus gadu cilvēki uzskatīja, ka zīdtauriņiem ir tikai divas sugas: savvaļas zīdtauriņš (Bombyx mandarina) un mājas zīdtauriņš (Bombyx mori). Vēlāk tika atklātas arī citas mazāk nozīmīgas zīdtauriņu sugas. Hibrīdsugas tiek iegūtas, sakrustojot savvaļas zīdtauriņa tēviņu ar mājas zīdtauriņa mātīti un otrādāk. Zīdtauriņu kāpuri pamatā barojas ar zīdkoka lapām.