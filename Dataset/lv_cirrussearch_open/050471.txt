Šis raksts ir par 2019. gada filmu. Par komiksu tēlu skatīt rakstu Džokers (tēls). "Džokers" (angļu: Joker) ir 2019. gada ASV psiholoģisks trilleris, kura režisors, kā arī viens no producentiem un scenārija autoriem ir Tods Filipss. Filmas sižets balstīts uz DC Comics tāda paša nosaukuma tēlu. Filmā galvenās lomas atveido Vakīns Fīnikss, Roberts De Niro, Zazija Bītsa un Frānsisa Konroja. Filmas pirmizrāde notika 2019. gada 31. augustā Venēcijas filmu festivālā. Filmā tiek izpētīts, kā garīgi slimais komiķis Arturs Fleks mainījās un no cilvēka, kuru sabiedrība apsmēja, kļuva par Džokeru, Gotemas atpazīstamāko ļaundari. Filma ierindojas sestajā vietā starp ienesīgākajām 2019. gada filmām, kā arī ir visu laiku ienesīgākā R reitinga (ierobežota vecuma auditorijai) filma. Tāpat filma ierindojas 35. vietā starp visu laiku ienesīgākajām filmām.