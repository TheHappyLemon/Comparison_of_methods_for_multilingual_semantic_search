Kivieli (igauņu: Kiviõli) ir pilsēta Igaunijas ziemeļaustrumos, Austrumviru apriņķī. Pilsētas galvenais uzņēmums ir degslānekļa ķīmiskā rūpnīca. Kivieli dienvidrietumos atrodas iespaidīgas degslānekļa iegūšanas šahtas, kas šobrīd jau vairs nedarbojas, kā arī ražošanas procesā izveidojušies divi mākslīgie kalni — jaunais un vecais izdedžu kalns. Pilsēta atrodas blakus 1870. gadā izbūvētajam Baltijas dzelzceļam un līdz ar apdzīvotas vietas rašanos šeit 1929. gadā izbūvēta Kivieli dzelzceļa stacija. Attālums līdz galvaspilsētai pa autoceļu — 144 km, bet pa dzelzceļu — 138 kilometri. Kivieli darbojas divas skolas, viena no tām — krievu ģimnāzija. Šobrīd pilsētā dzīvo ap 7000 iedzīvotāju. No tiem apmēram pusi sastāda krievi, bet igauņu skaits svārstās četrdesmit procentu robežās. Galvenā sociālā problēma pilsētā ir bezdarbs, kas saistīts ar rūpniecības pagrimumu. Notiek iedzīvotāju skaita samazināšanās, kuras iemesls galvenokārt ir cilvēku aizplūšana. Visa šīs pilsētas tapšana un vēsture ir cieši saistīta ar degslānekļa iegūšanu. Šeit to ieguva jau pirms Otrā pasaules kara, bet pēc padomju okupācijas notika šī procesa paplašināšana. Tā rezultātā strādnieku ciemati strauji pieauga un veidojās lielas apdzīvotas vietas, kas pārauga pilsētās. Ciems šeit izveidojās 1922. gadā, bet par pilsētu Kivieli kļuva no 1946. gada. Tas bija saistīts ar rūpniecības attīstības programmu Padomju Savienības ziemeļrietumu reģionos. 1964. gadā tika iekļauta Kohtla-Jerves pilsētā. 1991. gadā Kivieli atkal kļuva par patstāvīgu pilsētu.