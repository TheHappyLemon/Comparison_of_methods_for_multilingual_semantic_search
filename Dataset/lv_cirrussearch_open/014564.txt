Gabriela Ņikitina (dzimusi 1994. gada 2. jūnijā Rīgā) ir Latvijas peldētāja. Viņa ir vairākas reizes uzvarējusi Latvijas čempionātā, tāpat vairākas uzvaras svinējusi Baltijas čempionātos. G. Ņikitinai pašlaik pieder arī vairāki Latvijas rekordi. Piedalījusies 2011. gada Pasaules čempionātā, kur izcīnīja 17. vietu 50 m brīvā stila distancē. 2010. gadā G. Ņikitina piedalījās I Jaunatnes Olimpiskajās spēlēs, kur izcīnīja 33. vietu 50 m brīvā stila un 50 m tauriņstila distancēs. Sportiste bija kvalificējusies startam 2012. gada vasaras olimpiskajās spēlēs. Tajās viņa izcīnīja 39. vietu 50 m brīvā stila distancē, uzrādot laiku 26,26 s, kas bija sportistes sezonas labākais rezultāts. Viņas māte, sportistes pirmā trenere Svetlana Ņikitina arī ir bijusi peldētāja, startējusi 1988. gada vasaras olimpiskajās spēlēs Seulā PSRS izlases sastāvā, izcīnot 5. vietu 4×100 metru stafetē (toreiz, tāpat kā G. Ņikitina 2012. gada Olimpisko spēļu laikā, S. Ņikitina bija 18 gadus veca).