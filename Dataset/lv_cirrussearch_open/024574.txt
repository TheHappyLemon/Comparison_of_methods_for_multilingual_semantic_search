Alfrēds Lotārs Vēgeners (vācu: Alfred Lothar Wegener; dzimis 1880. gada 1. novembrī, miris 1930. gada novembrī) bija vācu polārpētnieks, ģeofiziķis un meteorologs. Dzīves laikā galvenokārt bija pazīstams ar sasniegumiem meteoroloģijā un kā polārpētniecības pionieris, taču mūsdienās vislabāk ir zināms kā kontinentu dreifa teorijas noformulētājs. Šajā teorijā tika izvirzīta hipotēze, ka kontinenti lēnām dreifē pa Zemi. Hipotēze tika pretrunīgi vērtēta, un līdz pat 1950. gadiem tā netika atbalstīta plašā zinātnes sabiedrībā, tomēr tad vairāki atklājumi sniedza būtisku atbalstu kontinentu dreifa teorijai. A. Vēgeners ir piedalījies trijās ekspedīcijās uz Grenlandi, bija arī ekspedīciju vadītājs. Miris 1930. gada novembrī salā un vētrā savā pēdējā ekspedīcijā, kurā organizēja pētniecisko staciju Eismitte Grenlandes ledus vairoga centrā. A. Vēgeners un viņa ceļa biedrs Rasmuss Vilemsens gāja bojā ceļā starp pētniecisko staciju iekšzemē un piekrastē, un viņa ekspedīcijas biedri tikai 1931. gada maijā saprata, ka pētnieki ir miruši. R. Vilemsena apbedīto ekspedīcijas vadītāja līķi izdevās atrast, bet otrs ekspedīcijas dalībnieks pazuda bez pēdām. A. Vēgenera vārdā nosaukts Alfrēda Vēgenera institūts un Vegenerisena plato Antarktīdā.