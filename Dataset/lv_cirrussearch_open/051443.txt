Marijs Gells-Manns (Murray Gell-Mann, dzimis 1929. gada 15. septembrī, miris 2019. gada 24. maijā) bija ebreju izcelsmes ASV fiziķis. 1969. gada Nobela prēmijas fizikā laureāts par teorētiskajiem pētījumiem elementārdaļiņu fizikā. Dzimis Ņujorkā ebreju ģimenē. Vecāki bija ieradušies ASV no Černovices, Austroungārijā (tagad Černivci, Ukrainā). Jau bērnībā tika uzskatīts par brīnumbērnu. 1948. gadā ieguva bakalaura grādu Jeila Universitātē, bet 1951. gadā beidza doktorantūru Masačūsetsas Tehnoloģiju institūtā. 20. gadsimta piecdesmitajos gados sāka pētīt salīdzinoši nesen atklātos kaonus un hiperonus. Ierosināja ieviest jaunu kvantu skaitli — dīvainību. 1961. gadā piedāvāja ieviest hadronu definīciju, bet 1964. gadā postulēja kvarku modeli. Paša kvarka nosaukumu Gells-Manns ieguva no Džeimsa Džoisa grāmatas "Finegana vāķēšana" rindas Three quarks for Muster Mark!. Gells-Manns ir profesors Kalifornijas Tehnoloģiju institūtā.