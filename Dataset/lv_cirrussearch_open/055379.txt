Andre Pjērs Žiņaks (franču: André-Pierre Gignac, dzimis 1985. gada 5. decembrī) ir Francijas futbolists, spēlē uzbrucēja pozīcijā, bijušais Francijas futbola izlases dalībnieks. Kopš 2015. gada Žiņaks pārstāv Meksikas komandu Tigres UANL. Savu karjeru Žiņaks uzsāka Lorient, kur nospēlēja trīs gadus. 2007. gadā viņš pievienojās Toulouse. 2008–09. gada sezonā Žiņaks Toulouse komandas sastāvā ar 24 vārtiem kļuva par visas līgas labāko vārtu guvēju. 2010. gadā viņš pievienojās toreizējiem Francijas čempioniem Marseļas "Olympique". Viņš guva 77 vārtus 186 spēlēs ar Marseļas komandu. 2015. gadā Žiņaks pievienojās Meksikas komandai Tigres UANL. Pašlaik viņš ir Tigres UANL kluba visu laiku labākais vārtu guvējs. Francijas futbola izlases sastāvā piedalījies 2010. gada FIFA Pasaules kausā un 2016. gada Eiropas čempionātā.