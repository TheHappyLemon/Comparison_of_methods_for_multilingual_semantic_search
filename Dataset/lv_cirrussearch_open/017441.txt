Svīres, svīru ģints (Apus) ir viena no svīru dzimtas (Apodidae) ģintīm. Šajā ģintī ir 20 sugas, kuras visas ir Vecās pasaules sugas. Latvijā ir sastopama tikai viena svīru suga — svīre (Apus apus). Svīru sugas ir ļoti līdzīgas bezdelīgām, lai gan tās savstarpēji nav radniecīgas. Tā kā svīrēm un bezdelīgām ir līdzīga ekoloģija un dzīves veids, abām putnu grupām ir izveidojusies morfoloģiskā līdzība. Svīrēm ir īsas astes, bet gari spārni, kas lidojumā atgādina sirpi, un tām ir ļoti mazas kājiņas un pēdiņas.