Zilganais meldrs (latīņu: Scirpus tabernaemontani) ir grīšļu dzimtas suga. Savvaļā tā ir sastopama Eirāzijā. Ziemeļu un rietumu Eiropā galvenokārt aug jūras un okeāna piekrastē sāļainā augsnē. Latvijā zilganais meldrs sastopams nevienmērīgi — diezgan bieži jūras un Rīgas līča piekrastē, retumis Daugavas ielejā, pārējā teritorijā ļoti reti vai nav sastopams. Suga veido saaudzes jūras piekrastē, miklos smiltājos, piejūras ezeru palienē un upju sērēs.