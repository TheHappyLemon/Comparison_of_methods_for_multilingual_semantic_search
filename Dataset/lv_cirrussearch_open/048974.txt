Galvaskausu tornis (serbu: Ћеле Кула) ir 19. gadsimta sākumā no cilvēku galvaskausiem izveidots tornis Serbijas pilsētā Nišā. Pirmā serbu sacelšanās laikā 1809. gada 31. maijā netālu notika Čegaras kauja, kurā serbu līderis Stevans Sindželičs, redzēdams neizbēgamo sakāvi, uzspridzināja sevi un apkārtējos karavīrus. Osmaņu līderis vezīrs Huršīds-pašā, lai iebaidītu serbus, lika no kritušo serbu galvaskausiem uzmūrēt torni. 4,5 metrus augstajā tornī 14 rindās tika iemūrēti 952 galvaskausi. Pēc osmaņu atkāpšanās 1878. gadā pār torni tika izbūvēts jumts, bet 1892. gadā ap torni izbūvēja kapelu. 2013. gadā torņa sienās saglabājušies 58 galvaskausi. Tornis tiek uzskatīts par vienu no serbu neatkarības simboliem.