Divpadsmitpirkstu zarna jeb duodēns (latīņu: duodenum) ir tievās zarnas sākumdaļa. Tajā atveras aizkuņģa dziedzera un žultspūšļa izvadi. Tā ir vairumam augstāko mugurkaulnieku pārstāvju, tostarp zīdītājiem, rāpuļiem un putniem. Zivīm tievās zarnas iedalījums nav tik izteikts, tāpēc tām divpadsmitpirkstu zarnas apzīmēšanai lieto terminus priekšējā zarna un proksimālā zarna. Tā parasti ir līdzīga pakavam vai nenoslēgtam gredzenam ar atveri uz kreiso pusi. Sastāv no augšdaļas, lejupejošās daļas un apakšdaļas. Šī ir īsākā tievās zarnas daļa. Cilvēkiem divpadsmitpirkstu zarna ir 25—38 cm gara, kas ir apmēram 12 pirkstu platumā. Tajā noris olbaltumvielu un tauku fermentatīva apstrāde, ogļhidrātu šķelšana.