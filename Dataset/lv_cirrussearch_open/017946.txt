Bohemian Rhapsody ir britu rokgrupas Queen singls. To sarakstīja Fredijs Merkūrijs grupas 1975. gada albumam A Night at the Opera. Dziesmai nav piedziedājuma, taču tai ir vairākas daļas: balādes daļa ar ģitāras solo beigās, operas pāreja, kā arī smagā roka daļa. Singla izdošanas laikā tas bija visu laiku dārgākais singls, tas arī mūsdienās ir viens no visrūpīgāk izstrādātajiem mūzikas ierakstiem populārās mūzikas vēsturē. Bohemian Rhapsody guva komerciālus panākumus, tas ir viens no vislabāk pārdotajiem singliem mūzikas industrijas vēsturē. Šis ir viens no grupas ievērojamākajiem un slavenākajiem singliem. Žurnāls Rolling Stone ierindoja to 166. vietā 500 visu laiku labāko dziesmu sarakstā. 2004. gadā Bohemian Rhapsody iekļuva Grammy slavas zālē.