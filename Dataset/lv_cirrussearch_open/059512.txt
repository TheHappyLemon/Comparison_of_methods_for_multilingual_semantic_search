"Baiļu rags" (angļu: Cape Fear) ir 1991. gada ASV psiholoģiskais trilleris, kura režisors ir Mārtins Skorsēze. Filmā galvenās lomas atveido Roberts De Niro, Niks Nolte, Džesika Lenga, Džuljeta Lūisa, Džo Dons Beikers, Roberts Mičums un Gregorijs Peks. Šī bija pēdējā pilnmetrāžas filma, kurā piedalījās Gregorijs Peks. Filma ir balstīta uz 1957. gada Džona Makdonalda romāna The Executioners motīviem. "Baiļu rags" ir rimeiks 1962. gada tāda paša nosaukuma filmai, kurā galvenās lomas atveidoja Peks un Mičums. Filma ir par no cietuma izlaistu izvarotāju (De Niro), kurš cenšas atriebties savam advokātam, kuru viņš vaino savā 14 gadu ilgajā cietumsodā un pierādījumu slēpšanā. "Baiļu rags" bija septītā Skorsēzes filma, kurā piedalījās Roberts De Niro. Filma bija gan finansiāli, gan kritiski veiksmīga. De Niro nominēja Amerikas Kinoakadēmijas balvai kategorijā labākais aktieris, savukārt Lūisa nominēja kategorijā labākā aktrise otrā plāna lomā. Abus nominēja arī Zelta globusa balvai.