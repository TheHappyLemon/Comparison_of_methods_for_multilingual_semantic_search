Bērnts Kennets Andešons (zviedru: Bernt Kennet Andersson; dzimis 1967. gada 6. oktobrī) ir bijušais zviedru futbolists, kas spēlēja uzbrucēja pozīcijā, bijis Zviedrijas futbola izlases dalībnieks. Profesionāla futbolista karjeru sāka Zviedrijas klubā IFK Eskilstuna. No 1989. līdz 1991. gadam spēlēja IFK Göteborg sastāvā. 1991. gadā kļuva par Allsvenskan labāko vārtu guvēju. Par pirmo ārzemju klubu viņa karjerā kļuva Beļģijas Mechelen. Vēlāk spēlējis arī Francijā, Itālijā un Turcijā. 2001. gadā Stambulas "Fenerbahçe" sastāvā kļuva par Turcijas čempionu. Karjeru noslēdza Zviedrijas klubā Gårda BK. Zviedrijas izlasē debitēja 1990. gada 16. februārī draudzības spēlē pret Apvienotajiem Arābu Emirātiem. Pirmos vārtus izlases labā guva 1990. gada 26. septembrī pret Bulgāriju. 1994. gada FIFA Pasaules kausa finālturnīrā guva piecus vārtus, palīdzot izlasei izcīnīt 3. vietu. Piedalījies arī 1992. un 2000. gada Eiropas čempionātā. Karjeru izlasē noslēdza 2000. gada oktobrī. Izlases rindās kopā aizvadījis 83 spēles un guvis 31 vārtus.