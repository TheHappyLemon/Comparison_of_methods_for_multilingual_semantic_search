Vējiem līdzi (angļu: Gone with the Wind) ir amerikāņu rakstnieces Mārgaritas Mičelas romāns, kas pirmo reizi publicēts 1936. gadā. Romāna sižeta notikumi risinās Kleitonas apgabalā un Atlantā, Džordžijas štatā, Amerikas pilsoņu kara un rekonstrukcijas laikmetā. Romāns tika publicēts 1936. gada 30. jūnijā un kļuva par vienu no slavenākajiem bestselleriem amerikāņu literatūrā. Līdz 1936. gada beigām tika pārdots vairāk nekā viens miljons eksemplāru. Tajā pašā gadā Mičela nodeva romāna ekranizācijas tiesības producentam Deividam Selznikam par 50 000 US$. Filma ar tādu pašu nosaukumu tika uzņemta 1939. gadā. 1937. gadā Mičela par šo romānu saņēma Pulicera balvu.