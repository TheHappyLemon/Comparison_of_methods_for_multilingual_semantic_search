Stūrfjords (norvēģu: Storfjorden — ‘lielais fjords’) ir jūras šaurums Svalbāras austrumos. Tas atdala Špicbergenu rietumos no Barenca salas un Edža salas austrumos. Šaurums stiepjas ziemeļu—dienvidu virzienā 132 km garumā un platākajā vietā ir ap 125 km plats. Ziemeļos caur Džinevras līci un Helija šaurumu tas savienots ar Hinlopena šaurumu, bet caur Frīmena šaurumu ziemeļaustrumos — ar Olgas šaurumu. Šaurums grūti kuģojams, jo pat vasarās tajā daudz dreifējošā ledus. Šaurums sākotnēji iezīmēts kartēs kā Vibes Jansa līcis (Wybe Jans Water) par godu frīzu vaļu medniekam Vibem Jansam van Stavorenam (Wybe Jansz van Stavoren). Šauruma austrumu piekrastē Dienvidaustrumu Svalbāras dabas rezervāts, bet dienvidrietumu piekrastē — Dienvidšpicbergenas nacionālais parks.