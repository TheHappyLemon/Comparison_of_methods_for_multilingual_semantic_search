"Konformists" (itāļu: Il conformista) ir 1970. gada Itālijas, Francijas un Vācijas kopražojuma politiska drāmas filma, kuras režisors un scenārija autors ir Bernardo Bertoluči. Filmā galvenās lomas atveido Žans Luijs Trentiņāns, Stefānija Sandrelli, Gastons Moskins, Dominike Sanda un Pjērs Klementī. Filma balstīta uz Alberto Moravijas 1951. gada tāda paša nosaukuma romānu. Filma stāsta par itāli, kurš kļūst par fašistu slepenās policijas biedru, kuri dod viņam uzdevumu nogalināt viņa bijušo skolotāju, antifašistu, kurš aizbēdzis uz Parīzi. Filmas "Konformists" pirmizrāde notika 1970. gada 1. jūlijā Berlīnes starptautiskajā kinofestivālā. Filma guva plašu kritiķu atzinību un iekļuva vairāku kritiķu gada labāko filmu sarakstos. Filma saņēma Itālijas David di Donatello balvu kā gada labākā filma, kā arī nomināciju Amerikas Kinoakadēmijas balvai kategorijā "Labākais adaptētais scenārijs" un Zelta globusa balvai kategorijā "Labākā filma svešvalodā". Arī mūsdienās filmu vērtē pozitīvi gan attiecībā uz tās kinematogrāfisko sniegumu, gan tās politisko saturu. Filmai ir bijusi liela ietekme uz citām filmām, īpaši Frānsisa Forda Kopolas "Krusttēvs" triloģiju. "Konformists" tiek uzskatīta par vienu no visu laiku labākajām filmām. Tīmekļa vietnē Rotten Tomatoes filmai ir 98% vērtējums.