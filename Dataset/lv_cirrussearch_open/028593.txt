Artikuls (latīņu: articulus, cēlies no artus — 'savienojums') valodniecībā ir palīgvārds, kas tiek izmantots kopā ar lietvārdu. Ar artikula palīdzību tiek izteiktas dažādas gramatiskās kategorijas — noteiktība, nenoteiktība, dzimte, locījums, skaitlis. Latviešu valodā artikulu nav, tomēr rakstu valodas vecākajos posmos artikula funkcijas piedēvēja norādāmajam vietniekvārdam tas, tā, skaitļa vārdam viens.