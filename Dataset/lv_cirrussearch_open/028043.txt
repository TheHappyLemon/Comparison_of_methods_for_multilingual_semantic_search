162173 Rjūgū (sākotnējais nosaukums 1999 JU3) ir Apollona tipa asteroīds. Tas pieder zemei tuvo asteroīdu grupai, tā perihēlijs ir mazāks nekā Zemei, kamēr orbītas lielā pusass ir garāka kā Zemei. Asteroīda diametrs ir 865 ± 125 m. Asteroīdu atklāja 1999. gada 10. maijā ASV astronomi projekta LINEAR ietvaros. Tam tika piešķirts pagaidu apzīmējums 1999 JU3. Pēc orbītas noskaidrošanas Mazo planētu centrs tam piešķīra numuru 162173. 2015, gada 28. septembrī asteroīdam dots nosaukums Rjūgū (pūķa pils), kas ir maģiska pazemes pils Japānas mitoloģijā. Spektra pētījumi liecina, ka (162173) 1999 JU3 ir C tipa asteroīds, tā virsma ir tumša, visticamāk, nelīdzena, klāta lieliem akmeņiem, klintīm. 2014. gada 3. decembrī uz asteroīdu tika nosūtīta Japānas zonde Hayabusa2. 2018. gada 27. jūnijā zonde iegāja 162173 Rjūgū orbītā. Plānots, ka Hayabusa2 savāks asteroīda grunts paraugus, un 2020. gada decembrī tos nogādās uz Zemes.