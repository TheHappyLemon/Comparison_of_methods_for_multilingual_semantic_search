Raiens Tomass Goslings (angļu: Ryan Thomas Gosling; dzimis 1980. gada 12. novembrī) ir kanādiešu aktieris un mūziķis. Kļuvis pazīstams kā bērnu kinozvaigzne Disney Channel seriālā The Mickey Mouse Club (1993—1995). Pēc tam piedalījies dažādās citās ģimenes izklaides programmās, piemēram, Are You Afraid of the Dark?, Goosebumps, Breaker High, Young Hercules. Viņa debija pilnmetrāžas mākslas filmā bija ebreju neonacista loma 2001. gada filmā "Ticīgais", kam sekoja lomas vairākās neatkarīgā kino filmās, dažas no tām ir "Nozieguma rēbuss" (2002), The Slaughter Rule (2002) un "Lēlanda Savienotās Valstis" (2003). Goslings plašāku atpazīstamību ieguva pēc galvenās lomas atveidošanas 2004. gada romantiskajā drāmā "Atmiņu klade". Par narkotiku atkarīgā skolotāja lomas atveidojumu filmā "Pusnelsons" (2006) viņš tika nominēts Amerikas Kinoakadēmijas balvai nominācijā "Labākais aktieris galvenajā lomā", savukārt viņa vientuļnieka lomu filmā "Larss un meitene" (2007) viņš kā labākais aktieris galvenajā lomā tika nominēts Zelta globusa balvai. Pēc trīs gadu pārtraukuma, Goslings filmējās laulību drāmā "Skumjais Valentīns" (2010), kas viņam sagādāja otro Zelta globusa balvas nomināciju. 2011. gadā Goslings filmējās trīs filmās: "Trakā, dullā mīlestība", "Marta īdas" un Nikolasa Vindinga Refna "Draivs", kas viņam atnesa vēl divas Zelta globusa nominācijas. 2013. gadā piedalījies vēl vienā Refna filmā "Piedos tikai Dievs". Viņa kā kinorežisora debija norisinājās 2014. gadā ar filmu "Zudusī upe". Panākumus Goslings guva pēc divām kritiķu pozitīvi novērtētām filmām: "Gadsimta likme" (2015) un mūzikla "La La Land: Kalifornijas sapņi" (2016). Par lomu pēdējā viņš saņēma Zelta globusa balvu un savu otro nomināciju Amerikas Kinoakadēmijas balvai. 2016. gadā Goslings tēloja lomu filmā "Foršie džeki", 2017. gadā filmā "Pa asmeni skrejošais 2049", bet 2018. gadā viņš atveidoja ASV astronautu Nīlu Ārmstrongu biogrāfiskā filmā "Pirmais cilvēks uz Mēness". 2022. gadā atveidoja galveno lomu filmā The Gray Man. Goslinga mūzikas grupa Dead Man's Bones 2009. gadā izdeva debijas albumu un devās koncertturnejā pa Ziemeļameriku. Viņš ir līdzīpašnieks marokiešu restorānam Tagine Beverlihilsā. Goslings atbalsta PETA, Invisible Children un Enough Project, kā arī ir devies uz Čadu, Ugandu un Austrumkongo, lai veicinātu izpratni par konfliktiem reģionos. Kopš 2011. gada Goslingam ir partnerattiecības ar aktrisi Evu Mendesu un viņiem ir divas meitas.