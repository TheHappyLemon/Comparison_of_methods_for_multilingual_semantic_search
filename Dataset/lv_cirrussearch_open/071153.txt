Abū Jūsufs Jakūbs ibn Ishāks as Sabbāhs el Kindī (arābu: أبو يوسف يعقوب بن إسحاق الصبّاح الكندي), plašāk zināms kā Kindī (dzimis ap 801. gadu, miris 873. gadā) bija arābu filozofs, zinātnieks un rakstnieks no Islāma zelta laikmeta. Viņš tiek uzskatīts par vienu no pirmajiem lielajiem arābu pasaules zinātniekiem. Viņa darbiem ir paliekošas pēdas islāma filozofijā, kā arī matemātikā, medicīnā, fizikā, ķīmijā, mūzikas teorijā un citās zinātnes nozarēs. Viņš arī tulkoja uz arābu valodu sengrieķu filozofu, it īpaši Arisoteļa un Platona, darbus.