Sanmarīno Republikas bruņotie spēki (itāļu: Forze Armate Sammarinesi) ir Sanmarīno nacionālie bruņotie spēki, kas ir vieni no mazākajiem pasaulē. To funkcijās ietilpst ceremoniālo pienākumu veikšana, robežpatruļa, goda sardze pie valdības ēkām, policijas atbalstīšana smagu kriminālnoziegumu izmeklēšanā. Bruņoto spēku sastāvā ietilpst arī žandarmērija. Sanmarīno nav obligātā militārā dienesta, tomēr visi pilsoņi vecumā no 16 līdz 55 gadiem var tikt rekrutēti. Sanmarīno aizsardzība pret ārējiem agresoriem ir nodota Itālijas atbildībā.