Nikola Mērija Kidmena (angļu: Nicole Mary Kidman; dzimusi 1967. gada 20. jūnijā Honolulu, Havaju salās) ir Austrālijas un Amerikas Savienoto Valstu aktrise, modele, dziedātāja un kinoproducente. Saņēmusi Amerikas Kinoakadēmijas balvu par lomu 2002. gada filmā "Stundas" kategorijā "Labākā aktrise galvenajā lomā". Vēl četras reizes ieguvusi Zelta globusa balvu, vienreiz BAFTA kino balvu, divreiz Emmy balvu, vienreiz Ekrāna aktieru ģildes balvu. Kopš 2002. gada viņai ir sava zvaigzne Holivudas Slavas alejā. Lai gan Nikola Kidmena ir dzimusi Honolulu, Havaju salās, viņas vecāki ir austrālieši, kas tobrīd atradās ASV kā studenti. Kad vēlākajai aktrisei bija 4 gadi, ģimene atgriezās Austrālijā. Kidmena ir uzaugusi Sidnejā. Karjeru sākusi ar daudzām lomām Austrālijas filmās un TV šovos un lielāku publikas ievērību guva ar lomu 1989. gada trillerī "Nāvējošais klusums". Viņas sniegums filmās "Pāri līķiem" (1995) un "Mulenrūža" (2001) saņēma lielu kritiķu atsaucību. Par lomu filmā "Stundas" (2002) Nikola Kidmena saņēma Amerikas Kinoakadēmijas balvu kategorijā "Labākā aktrise galvenajā lomā". Šai balvai nominēta vēl divas reizes par lomām filmās "Mulenrūža" (2001) un "Truša ala" (2010), bet par lomu filmā "Lauva" (2016) nominēta Kinoakadēmijas balvai kā labākā aktrise otrā plāna lomā. Kopš 2006. gada Nikola Kidmena ir INIFEM labas gribas vēstniece.