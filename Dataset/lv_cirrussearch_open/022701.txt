Torresa šaurums (angļu: Torres Strait) ir ap 185 km plats jūras šaurums, kas atdala Austrāliju no Jaungvinejas salas un savieno Indijas okeānam piederīgo Arafuru jūru ar Klusajam okeānam piederīgo Koraļļu jūru. Šaurumā daudz salu un koraļļu rifu. Salas apdzīvo Jaungvinejas melanēziešiem radniecīgie Torresa šauruma salinieki. Gandrīz viss šaurums un tajā izvietotās salas administratīvi ietilpst Austrālijas Kvīnslendas štatā. Domājams, ka Torresa šaurums bija ceļš, pa ko Austrālijas kontinentā nonāca turienes pamatiedzīvotāji Austrālijas aborigēni. Šauruma salas ir apdzīvotas vismaz 2500 gadu. Pirmais no eiropiešiem šaurumu 1605. gadā atklāja spāņu jūrasbraucējs Luiss Vass de Torress (Luís Vaz de Torres), pa ceļam uz Manilu apkuģojot Jaungvinejas salu no dienvidiem. Atklājums palika nezināms līdz 1769. gadam, kad skotu ģeogrāfs Aleksandrs Dalrimpls (Alexander Dalrymple) 1762. gadā Filipīnās sagrābtajos dokumentos atrada Torresa piezīmes par šauruma atklāšanu. Dalrimpls 1770. gadā izdeva grāmatu, kurā šaurumu nosauca Torresa vārdā, un tajā pašā gadā Džeimss Kuks caurkuģoja šo jūrasšaurumu.