Vissvētākās Jaunavas Marijas debesīs uzņemšanas svētki ir katoļu baznīcas reliģiski svētki, ko atzīmē 15. augustā. Latvijā tos visplašāk svin Aglonas Vissvētākās Jaunavas Marijas debesīs uzņemšanas Romas katoļu bazilikā. Vissvētākās Jaunavas Marijas debesīs uzņemšanas svētki ir vieni no īpaši Jaunavas Marijas godināšanai veltītajiem svētkiem, vēl pastāv Marijas šķīstīšanas svētki (2. februāris), Marijas pasludināšanas diena (25. marts) un Marijas dzimšanas diena (8. septembris). Marijas aizmigšana un debesīs uzņemšana ir vieni no senākajiem mariāniskajiem svētkiem gan Austrumu, gan Rietumu baznīcā. Austrumu baznīcā Marijas aizmigšanas svētki tika izsludināti 7. gadsimtā ar imperatora Maurīcija dekrētu, pēc tam tika uzsākta svētku svinēšana arī Romā. 8. gadsimtā tie ieguva pašreizējo nosaukumu. Svētki simbolizē pilnīgu savienošanos ar Dieva valstību, pirmvecāku grēku izpirkšanu, mūžīgo atpestīšanu, kā arī uzvaru pār grēku. Tiek atzīmēti kā valsts svētki Austrijā, Austrumtimorā, Beļģijā, Beninā, Burundijā, Čīlē, Francijā, Grieķijā, Gvatemalā, Horvātijā, Itālijā, Kamerūnā, Kiprā, Kotdivuārā, Lietuvā, Luksemburgā, Maltā, Polijā, Portugālē, Slovēnijā, Spānijā un Šveicē.