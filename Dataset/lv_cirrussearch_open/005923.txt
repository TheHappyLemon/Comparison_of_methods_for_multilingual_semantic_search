Nofretete jeb Nefertiti (dzimusi ap 1370. gadu p.m.ē., mirusi ap 1330. gadu p.m.ē.) bija Senās Ēģiptes faraona Ehnatona sieva. Viņas pilnais vārds bija Neferneferuaten-Nefertiti, kas tulkojumā nozīmē "Skaistā sieviete ir atnākusi". Viņai bija nozīmīga loma Saules dieva Atona kultā. Nofretetes vecāki nav zināmi, bet daļa ēģiptologu uzskata, ka viņa bija Mitānijas princese. Pastāv arī netieši pierādījumi, kas liek domāt, ka Nofretete bija Ehnatona mātes brāļa Ajas meita. Tiek uzskatīts, ka Nofretetei bija arī jaunākā māsa Mutnedžmeta. 10 laulības gados Nofretete dzemdēja 6 meitas; vecākās trīs piedzima Tēbās, bet jaunākās trīs — Amarnā. Divas Nofretetes meitas kļuva par faraona sievām.