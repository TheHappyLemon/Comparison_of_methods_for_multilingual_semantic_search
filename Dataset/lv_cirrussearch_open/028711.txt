Som jag är ir zviedru popzvaigznes un ABBA dalībnieces Angnētas Feltskūgas trešais studijas albums. Tas tika izdots Zviedrijā 1970. gadā, caur Cupol Records. Kopš izdošanas albums ir atkārtoti izdots gan CD, gan iTunes. Albums tapa sadarbībā ar Karlu Gerhardu Lundkvistu un Angnētas toreizējo draugu Bjērnu Ulveusu. Albuma dziesmas tika ierakstītas 1970. gada janvārī (Om Tarar vore Guld), kā arī septembrī un oktobrī. Visas dziesmas tika ierakstītas Metronome studijā Stokholmā. Šajā albumā, gluži kā iepriekšējajā, vairākas dziesmas sarakstīja pati mūziķe. Šī albuma veidošanā iesaistījās arī Stigs Andersons, kas vēlāk kļuva par ABBA menedžeri. Viens no albuma singliem — Om tårar vore guld ("Ja asaras būtu no zelta") kļuva par vienu no viņas veiksmīgākajiem singliem Zviedrijā pirms ABBA, kad tas ieguva 3. vietu Svensktoppen mūzikas topā. Dāņu mūziķis Per apsūdzēja Angnētu par līdzībām starp šo dziesmu un kādu no Per dziesmām, kas tika izpildītas mūziķa 1950. gada koncerttūrē Zviedrijā. Apsūdzības tika noraidītas, pieminot faktu, ka šīs koncerttūres laikā Angnēta nebija pat gadu veca, kā arī, ka Per dziesma nekad netika ierakstīta studijā.