Vilhelms Steinics (vācu: Wilhelm Steinitz, angļu: William Steinitz; dzimis 1836. gada 17. maijā Prāgā, miris 1900. gada 12. augustā Ņujorkā) bija Austroungārijas / ASV šahists, pirmais oficiālais pasaules čempions šahā (1886 - 1894). Viens no šaha teorijas pamatlicējiem. Šaha spēlē galveno vērību pievērsa pozicionālai cīņai. Dzimis Prāgā (toreiz Austrijas impērijā, tagad Čehijā). 1866. gadā pēc uzvaras pār Ādolfu Andersenu tika pasludināts par pasaules labāko šahistu, bet pēc uzvaras pār Johannesu Cukertortu - par pasaules čempionu. 1894. gadā Steinicu pieveica jaunais pasaules čempions Emanuels Laskers. Līdz zaudējumam Laskeram Steinics aizstāvēja pasaules čempiona nosaukumu pret Cukertortu (četri mači), Mihailu Čigorinu (divi mači) un Izidoru Gunsbergu. 1888. gadā Steinics kļuva par ASV pilsoni un apmetās Ņujorkā. Pēc zaudējuma Laskeram Steinicam sākās garīgās veselības problēmas. Miris Ņujorkā psihiatriskajā klīnikā lielā nabadzībā.