(I Can't Get No) Satisfaction ir angļu rokgrupas The Rolling Stones 1965. gada dziesma. Dziesmu sarakstījuši Miks Džegers un Kīts Ričardss. Dziesma pirmoreiz tika izdota singla veidā 1965. gada jūnijā ASV un tika iekļauta albuma Out of Our Heads ASV versijā, kas tika izdota tā paša gada jūlijā. Satisfaction guva panākumus, šī bija pirmā grupas dziesma, kas ASV singlu topā ierindojās pirmajā vietā. Apvienotajā Karalistē dziesma tika atskaņota vienīgi pirātiskajās radiostacijās, jo dziesmas vārdi tika uzskatīti par pārāk seksuāli ierosinošiem. Apvienotajā Karalistē kā singls dziesma tika izdota 1965. gada augustā. Dziesma tiek uzskatīta par vienu no visu laiku izcilākajām rokdziesmām. 2004. gadā Rolling Stone žurnāls to savā 500 izcilāko dziesmu sarakstā ierindoja otrajā vietā pēc Boba Dilana Like a Rolling Stone.