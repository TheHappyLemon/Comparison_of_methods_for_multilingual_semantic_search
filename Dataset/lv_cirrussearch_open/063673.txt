"Valdītāja" (angļu: Possessor) ir 2020. gada Kanādas un Apvienotās Karalistes zinātniskās fantastikas šausmu filma, kuras režisors un scenārija autors ir Brendons Kronenbergs. Filmā galvenās lomas atveido Andrea Raisboro, Kristofers Ebots, Rosifs Saterlends, Tapense Midltona, Šons Bīns un Dženifere Džeisone Lī. Filma stāsta par Tasju (Raisboro), kura, izmantojot smadzeņu implantus, iemiesojas citu cilvēku ķermenī, lai veiktu pasūtījuma slepkavības. "Valdītāja" pirmizrāde notika 2020. gada 25. janvārī Sandensas kinofestivālā. Filma saņēma pozitīvas kritiķu atsauksmes, slavējot filmas oriģinalitāti, kā arī Raisboro un Ebota aktierspēli. Vairāki kritiķi filmu "Valdītāja" salīdzina ar Brendona Kronenberga tēva Deivida Kronenberga filmām.