Folijskābe jeb folskābe ir svarīgs ūdenī šķīstošs vitamīns, kas nepieciešams cilvēka imūnsistēmas un sirds un asinsvadu sistēmas normālai attīstībai un darbībai. Tāda pati iedarbība kā folijskābei ir arī vairākiem tās atvasinājumiem, piemēram, di-, tri- vai poliglutamātiem (tos visus kopā ar folijskābi mēdz saukt par folacīnu). Folijskābe pieder pie B grupas vitamīniem un to senāk dēvēja par B9 vai Bc vitamīnu (retāk arī par B11 vitamīnu).