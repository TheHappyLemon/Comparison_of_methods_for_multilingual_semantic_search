Austrālijas somaiņi (Australidelphia) ir viena no divām somaiņu (Marsupialia) virskārtām, kurā ir 5 kārtas. Austrālijas somaiņu virskārta apvieno apmēram 2/3 no visiem mūsdienu somaiņiem, ietverot gan Austrālijā un Jaungvinejā dzīvojošas somaiņu sugas, gan vienu sugu, kas dzīvo Dienvidamerikā. Visas pārējās somaiņu sugas pieder Amerikas somaiņiem (Ameridelphia). DNS pētījumi liecina, ka Amerikas somaiņi ir primitīvāki par Austrālijas somaiņiem un ka visiem Austrālijas somaiņiem ir sastopami Amerikas somaiņu gēni. Tas liecina, ka visi mūsdienu somaiņi ir cēlušies no vienota aizvēsturiska somaiņu priekšteča, kas dzīvojis Dienvidamerikā. DNS pētījumi arī apliecina izvirzītās hipotēzes pareizību, ka somaiņi Austrāliju sasniedza caur Dienvidameriku un Antarktīdu.