Mildrēda Ella "Beibe" Didriksone Zahariasa (angļu: Mildred Ella "Babe" Didrikson Zaharias; 1911. gada 26. jūnijs — 1956. gada 27. septembris) bija ASV sportiste. Viņa guva labus panākumus golfā, basketbolā un vieglatlētikā. ESPN vērtējumā viņa tika atzīta par Ziemeļamerikas 10. izcilāko 20. gadsimta sportisti un Associated Press vērtējumā ieņēma 9. vietu. Beibe Zahariasa pārstāvēja ASV 1932. gada Losandželosas Olimpiskajās spēlēs vieglatlētikas sacensībās. Viņa izcīnīja divas uzvaras (80 m barjerskrējienā un šķēpa mešanā), kā arī izcīnīja sudraba medaļu augstlēkšanā. 1935. gadā viņa uzsāka golfa karjeru, tieši šajā sporta veidā Beibe Zahariasa guva lielākos panākumus. 1938. gadā viņa piedalījās vienā no vīriešu PGA tūres sacensībām, Zahariasa bija pirmā sieviete, kas piedalījās šajās sacensībās (nākamās sievietes PGA tūrē startējušas tikai 60 gadus vēlāk).