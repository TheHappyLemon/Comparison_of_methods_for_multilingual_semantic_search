Enrike Omars Sivori (spāņu: Enrique Omar Sívori; 1935. gada 2. oktobris — 2005. gada 17. februāris) bija Itālijas un Argentīnas futbola uzbrucējs un futbola treneris. Spilgtākais viņa karjeras periods tikai aizvadīts Juventus rindās 1950. gadu beigās un 1960. gadu sākumā. Klubu līmenī spēlējis arī River Plate un Napoli. Starptautiskā līmenī viņš vispirms spēlēja Argentīnas izlasē, ar ko uzvarēja Copa América turnīrā. Vēlāk viņš spēlēja Itālijas futbola izlases rindās un piedalījās 1962. gada pasaules kausa finālturnīrā. Pēc spēlētāja karjeras beigām viņš vadīja vairākas komandas Argentīnā, ieskaitot nacionālo izlasi. Sivori futbola talants tika atzīts 1961. gadā, kad viņš saņēma Eiropas gada futbolista titulu. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē.