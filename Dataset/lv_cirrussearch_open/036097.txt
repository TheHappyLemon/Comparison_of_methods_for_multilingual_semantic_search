Last Week Tonight with John Oliver, bieži dēvēts par Last Week Tonight, ir amerikāņu sarunu un ziņu satīras šovs, ko vada britu komiķis Džons Olivers. Raidījuma pirmizrāde notika svētdienā, 2014. gada 27. aprīlī HBO kanālā. Šovam ir dažas līdzības ar kanāla Comedy Central raidījumu Daily Show with Jon Stewart, kurā Olivers iepriekš darbojās kā ziņu korespondents. Abas pārraides satīriskā veidā vēsta par aktualitātēm pasaulē un politiku, bet Daily Show tiek pārraidīts katru dienu, turpretī Last Week Tonight — katru nedēļu. Oliveram ir pilnīga radošā brīvība par šova saturu. Komiķa sākotnējais līgums ar HBO bija uz diviem gadiem ar iespēju to pagarināt. 2015. gadā tika paziņots, ka raidījuma producenti vienojušies ar HBO par vēl vismaz divām 35 sēriju sezonām. Last Week Tonight ir ticis nominēts 10 Primetime Emmy balvām, uzvarot 4 nominācijās. 2015. gada 16. augustā šova laikā Džons Olivers dibināja Mūžīgās atbrīvošanas dievmātes baznīcu, kuru slēdza 2 mēnešus vēlāk.