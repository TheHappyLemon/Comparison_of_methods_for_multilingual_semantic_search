Pelašķi (Achillea) ir augu ģints asteru rindas kurvjziežu dzimtā. Šo ģinti pirmo reizi aprakstīja zviedru botāniķis Kārlis Linnejs 1753. gadā. Ģints savu latīnisko nosaukumu "Achillea" ir ieguvusi par godu sengrieķu mitoloģijas tēlam Ahillejam, jo sengrieķu leģendās Ahilleja vadītie karavīri ar pelašķiem aprūpēja ievainojumus. Ģints pārstāvji ir pārsvarā sastopami mērenajā joslā Eiropā, Āzijā un Ziemeļamerikā. Sarunvalodā par "pelašķi" parasti tiek dēvēts parastais pelašķis (Achillea millefolium). Latvijā ir sastopamas trīs pelašķu sugas: Parastais pelašķis (Achillea millefolium) — valsts teritorijā visbiežāk sastopamā pelašķu suga, Smilts pelašķis (Achillea micrantha) — adventīva augu suga, Dižais pelašķis (Achillea nobilis) — adventīva augu suga.