Cietums ir ēka, kurā tiek uzturēti ieslodzītie, kuri ir notiesāti par kādu smagu likumpārkāpumu. Cietumā ieslodzītajiem ir ļoti ierobežotas tiesības, viņi nav brīvi. Viduslaikos cietumos bija arī cilvēki ar vāju garīgo attīstību, slimi cilvēki, visi tie, kuri nebija vajadzīgi sabiedrībai. Pēc dažiem datiem, 2006. gadā pasaulē kopā bija 9,25 miljoni cietumnieku. Tomēr īstais ieslodzīto skaits varētu būt vēl lielāks, jo nav drošas informācijas par ieslodzīto skaitu lielā daļā valstu, it īpaši tajās valstīs, kurās valda autoritārais politiskais režīms. Rekords cietumā ieslodzīto cilvēku skaita ziņā pieder ASV - šobrīd tur ir vairāk nekā 2,5 miljoni ieslodzīto - tas ir vairāk nekā katrs simtais no pieaugušajiem cilvēkiem valstī. Kaut arī ASV iedzīvotāju skaits ir tikai 5% no pasaules iedzīvotājiem, tomēr vairāk nekā 25% cilvēku, kuri atrodas cietumā, atrodas tieši Amerikas cietumos. 2002. gadā Krievijā un Ķīnā arī bija pa vienam miljonam ieslodzīto. Tomēr Krievijā ieslodzīto skaits samazinās un 2006. gada oktobrī tas jau bija 869 814 cilvēki, jeb 611 cilvēks uz 100 000 valsts iedzīvotāju.