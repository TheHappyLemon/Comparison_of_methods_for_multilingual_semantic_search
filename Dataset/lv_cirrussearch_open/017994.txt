Soču autodroms (krievu: Сочи Автодром), pazīstama arī kā Soču olimpiskā parka trase (krievu: Трасса в Олимпийском парке), ir viena no jaunākajām un modernākajām Pirmās formulas trasēm, kurā kopš 2014. gada norisinās Krievijas Grand Prix izcīņa. Trase atrodas Sočos — vienā no Krievijas lielākajām kūrortpilsētām Melnās jūras krastos — un ir 5,848 km gara. Trase ir izvietota starp olimpiskajām būvēm, kurās 2014. gada februārī norisinājās 2014. gada olimpiskās spēles. Trases izveidei no valsts līdzekļiem tika atvēlēti 5,8 miljardi rubļu.