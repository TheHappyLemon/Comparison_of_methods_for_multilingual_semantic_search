Dambrete (no vācu: Dambrett — ‘dāmu galdiņš’) ir divu dalībnieku galda spēle, parasti ar 12 vai 20 kauliņiem katram uz 64 vai 100 lauciņos sadalīta kvadrātveida galdiņa. Dambretes veidu ar 100 lauciņiem dēvē par starptautisko dambreti un tajā notiek galvenās oficiālās sacensības. Latvijā ir populāra arī krievu dambrete - viens no 64 lauciņu dambretes paveidiem. Spēlētāji gājienus izdara pārmaiņus. Spēles mērķis — nosist visus pretinieka kauliņus vai panākt, ka pretinieks nevar izdarīt gājienu. Starp Latvijas titulētākajiem dambretistiem ir Guntis Valneris, Zoja Golubeva, Vladimirs Vigmans, pagātnē arī Andris Andreiko.