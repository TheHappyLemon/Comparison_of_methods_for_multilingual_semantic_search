2019. gada FIBA Pasaules kauss bija 18. Pasaules čempionāts basketbolā. Turnīrs notika no 2019. gada 31. augusta līdz 15. septembrim astoņās Ķīnas pilsētās: Pekinā, Šanhajā, Guandžou, Šeņdžeņā, Dunguaņā, Uhaņā, Naņdzjinā un Fošaņā. To organizēja Starptautiskā Basketbola federācija, Ķīnas Basketbola federācija un turnīra organizācijas komiteja. Par pasaules čempioniem otro reizi čempionāta vēsturē kļuva Spānijas izlase, kas finālā uzvarēja Argentīnu. Trešo vietu izcīnīja Francijas basketbolisti, kas spēlē par trešo vietu uzvarēja Austrālijas izlasi. Par turnīra vērtīgāko spēlētāju tika atzīts Spānijas izlases dalībnieks Rikijs Ruvio, taču turnīra rezultatīvākais spēlētājs bija Serbijas izlases spēlētājs Bogdans Bogdanovičs.