Šindzo Abe (japāņu: 安倍 晋三, Shinzō Abe; dzimis 1954. gada 21. septembrī, miris 2022. gada 8. jūlijā) bija Japānas politiķis. Viņš divas reizes bija Japānas premjerministrs, pārstāvot Japānas Liberāldemokrātisko partiju, no 2012. līdz 2020. gadam bija tās prezidents. 2006. gada septembrī Šindzo Abe tika ievēlēts Japānas premjerministra amatā, kļūstot par valsts jaunāko premjerministru pēc Otrā pasaules kara, kā arī par pirmo pēc kara dzimušo premjerministru. Amatā noturējās nepilnu gadu, atkāpjoties 2007. gada septembrī. Viņu amatā nomainīja Jasuo Fukuda. 2012. gada decembrī Abe atkārtoti kļuva par valsts premjerministru. 2018. gada 13. janvārī savā Austrumeiropas un Centrāleiropas vizīšu turnejā Šindzo Abe apmeklēja Latviju un tikās ar Māri Kučinski. 2020. gada 28. augustā Šindzo Abe paziņoja par atkāpšanos no amata veselības stāvokļa dēļ. 16. septembrī viņu premjerministra amatā nomainīja Josihide Suga. 2022. gada 8. jūlijā viņu nogalināja atentātā, kad Abe uzstājās ar runu pirms gaidāmajām parlamenta vēlēšanām.