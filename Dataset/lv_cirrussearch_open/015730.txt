Čārlzs Geitss Doss (angļu: Charles Gates Dawes; dzimis 1865. gada 27. augustā, miris 1951. gada 23. aprīlī) bija amerikāņu baņķieris un politiķis, 30. ASV viceprezidents. Dienējis Pirmajā pasaules karā. No 1898. līdz 1901. gadam bijis valūtas valsts kontrolieris, 1921. gadā kļuva par pirmo ASV budžeta biroja direktoru, amatā bija līdz 1922. gada jūnijam. Č. Doss bija Kelvina Kūlidža izraudzītais kandidāts 1924. gada ASV prezidenta vēlēšanās viceprezidenta amatam. Pēc viceprezidentūras beigām viņš kļuva par ASV vēstnieku Apvienotajā Karalistē (1929—1931). Par Dosa plāna izstrādāšanu viņš kopā ar Ostinu Čemberlenu saņēmis 1925. gada Nobela miera prēmiju.