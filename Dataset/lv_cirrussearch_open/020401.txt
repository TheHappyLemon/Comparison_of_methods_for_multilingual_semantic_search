Stēsihors (grieķu: Στησίχορος (Stēsikhoros), * ap 640.—630.g. p.m.ē., † ap 556.—555.g. p.m.ē.) bija sengrieķu dzejnieks, viņš pamatā rakstījis koru liriku, izmantojot episku, Homēra tradīcijai ļoti tuvu materiālu, piemēram Trojas kara motīvus, tāpēc viņš dažkārt dēvēts par "lirisko Homēru". No viņa darbiem saglabājušies tikai fragmenti. Stēsihors dzimis Metaurā mūsdienu Dienviditālijā, bet lielākoties dzīvojis Sicīlijā — Himerā (pēc citiem avotiem — viņš arī dzimis Himerā).