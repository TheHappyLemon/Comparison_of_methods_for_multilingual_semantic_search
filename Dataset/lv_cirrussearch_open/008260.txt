Boltonas futbola klubs "Wanderers" (angļu: Bolton Wanderers Football Club) ir profesionāls Anglijas futbola klubs no Lostokas apkaimes Boltonā, Lielajā Mančestrā. Klubs pašlaik spēlē League One (pēc spēka 3. līmenis). Boltonas klubs bija viens no Anglijas futbola līgas dibinātājiem un 1920. gados spēlēja veiksmīgi, izcīnot trīs FA kausus. Ceturto reizi FA kausā Boltona uzvarēja 1958. gadā. Sekoja piezemētāki sasniegumi, līdz 1987. gadā klubs pavadīja sezonu ceturtajā divīzijā. 1995. gadā klubs atguva vietu pašā augstākajā līmenī pēc 15 gadu pārtraukuma, bet kopš 2001. gada nepārtraukti spēlē Premjerlīgā. 2005./06. gada sezonā klubs pirmoreiz piedalījās Eiropas klubu turnīrā, kur UEFA kausā iekļuva labāko 32 klubu skaitā. Boltona kvalificējās arī 2007./08. gada turnīram, sasniedzot 7. vietu 2006./07. gada Premjerlīgas sezonā un šoreiz spēja iekļūt labāko 16 klubu skaitā. 1997. gadā klubs ievācās Reebok stadionā, iepriekš 102 gadus spēles aizvadot Burnden Park laukumā.