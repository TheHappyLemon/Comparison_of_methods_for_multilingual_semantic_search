Laņcuta (poļu: Łańcut) ir pilsēta Polijas dienvidaustrumos, Piekarpatu vojevodistē uz austrumiem no Žešovas. Pilsētā atrodas Laņcutas pils komplekss (sākts veidot 17. gadsimtā, tagad muzejs). Pilsēta līdz ar pili dažādos laikos piederējusi Pilecku, Stadņicku, Lubomirsku un Potocku dzimtām. 18. gadsimta beigās Lubomirski nodibināja pilsētā degvīna darītavu, kas, mainot īpašniekus, saglabājusies līdz mūsu dienām ar nosaukumu Polmos Łańcut. No 1836. līdz 1840. gadam Laņcutā par aptieķnieka palīgu strādāja Ignacijs Lukasevičs. Pēdējais Potocku dzimtas īpašnieks Alfreds Potockis bija viens no bagātākajiem cilvēkiem starpkaru Polijā. Tuvojoties Sarkanajai Armijai, 1944. gadā viņš emigrēja uz Lihtenšteinu. No 1961. gada šeit notiek klasiskās mūzikas festivāli. Laņcuta ir pianista Teodora Lešeticka (Theodor Leschetizky, 1830 - 1915) dzimtā pilsēta.