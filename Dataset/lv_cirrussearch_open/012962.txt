Hormuzs (arābu: مضيق هرمز, Maḍīq Hurmuz; persiešu: تنگه هرمز, Tange-ye Hormoz) ir šaurs un stratēģiski svarīgs jūras šaurums, kas savieno Persijas līci ar Omānas līci (Arābijas jūru). Ziemeļos no šauruma ir Irāna, bet dienvidos — Omānas muhafaza Musendema. Jūras šaurums šaurākajā vietā ir aptuveni 39 km plats. Caur šaurumu tiek transportēti aptuveni 20% no visas pasaules naftas un 35% no naftas, kas tiek transportēta tikai pa jūru. 1988. gada 3. jūlijā Hormuza šaurumā ar raķetēm tika notriekta Airbus A300B2-203 pasažieru lidmašīna. Kopējais upuru skaits bija 290 pasažieri un apkalpe. 2007. gada 8. janvārī amerikāņu atomzemūdene USS Newport News saskrējās ar japāņu tankeri M/V Mogamigawa. Sadursme beidzās bez upuriem un ekoloģiskas katastrofas.