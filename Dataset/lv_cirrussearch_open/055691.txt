Pasaules čempionāts bobslejā un skeletonā jeb IBSF pasaules čempionāts (līdz 2015. gadam — FIBT pasaules čempionāts) ir bobsleja un skeletona sacensības, kuras katru gadu, izņemot olimpiskos, rīko Starptautiskā Bobsleja un skeletona federācija (IBSF). Tās notiek kopš 1930. gada. Sacensības nenotika Otrā pasaules kara laikā. Atsevišķās disciplīnās ir bijuši pasaules čempionāti arī olimpiskajos gados (1960., 1992., 1994. un 1998. gadā) sakarā ar skeletona vai bobsleja neiekļaušanu spēļu programmā. No 2007. līdz 2019. gadam čempionāta programmā bija arī jaukto komandu sacensības, piedaloties gan bobslejistu divnieku ekipāžām, gan skeletonistiem. Kopš 2020. gada notiek jaukto komandu sacensības skeletonā.