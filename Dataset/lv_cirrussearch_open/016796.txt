Kwangmyŏngsŏng 3-2 (korejiešu: 《광명성―3》호 2호기의, Handža: 光明星3號2號機;) ir pirmais veiksmīgi palaistais Ziemeļkorejas pavadonis. Tas palaists 2012. gada 12. decembrī. Analoģisks pavadonis Kwangmyŏngsŏng-3 tika zaudēts nesējraķetes avārijā 2012. gada aprīlī. Pirms tam bija vēl divi neveiksmīgi mēģinājumi palaist pavadoni. Starts notika periodā, kad tika atzīmēta iepriekšējā valsts vadītāja Kima Čenira miršanas gadadiena. Kwangmyŏngsŏng 3-2 tika palaists 2012. gada 12. decembrī 00:49:46 UTC ar nesējraķeti Unha-3 no Sohae pavadoņu palaišanas stacijas. 00:59:13 UTC pavadonis atdalījās no pēdējās pakāpes. Atšķirībā no iepriekšējām reizēm, kad Ziemeļkoreja bija paziņojusi par veiksmīgu pavadoņa palaišanu, bet ASV un citi orbitālo objektu novērotāji nekādus objektus orbītā nepamanīja, šoreiz ASV dienests uzreiz paziņoja, ka pavadonis ir orbītā. Lai gan Ziemeļkoreja apgalvoja, ka Kwangmyŏngsŏng 3-2 veiksmīgi darbojas, neviens ārvalstu novērotājs nav uztvēris radiosignālus no tā. Vizuālie novērojumi (spožuma maiņa) rādīja, ka pavadonis nekontrolēti griežas. Raķetes palaišana izpelnījās citu valstu (sevišķi Japānas) nosodījumu, jo tā pārkāpj ANO Drošības padomes rezolūciju 1874 par ballistisko raķešu aizliegumu Ziemeļkorejai.