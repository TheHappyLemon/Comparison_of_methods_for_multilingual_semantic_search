Aladins (arābu: علاء الدين, ʻAlāʼ ud-Dīn/ ʻAlāʼ ad-Dīn) ir Tuvo Austrumu tautu pasaka. Viena no atpazīstamākajām krājuma "Tūkstoš un vienas nakts pasakas" pasakām, kaut arī nav iekļauta sākotnējā krājumā arābu valodā. To 18. gadsimtā krājumam pievienoja francūzis Antuāns Gallāns, kurš pasaku ieguva no sīriešu maronīta stāstnieka Hanna Dijaba. Vēsturnieki uzskata Dijabu par patieso "Aladina" autoru, kurš pasakai iedvesmojies no personīgās pieredzes. Kopš pasakas parādīšanās 18. gadsimta pirmajā pusē, "Aladins un burvju lampa" ir viena no zināmākajām un biežāk pārstāstāmajām pasakām.