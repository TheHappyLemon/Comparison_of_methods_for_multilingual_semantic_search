"Iekāre, piesardzība" (ķīniešu: 色，戒, angļu: Lust, Caution) ir 2007. gada ASV, Ķīnas un Taivānas romantiska vēsturiska spiegu filma, kuras režisors ir Ans Lī. Filmā galvenās lomas atveido Tonijs Luns, Tana Vei, Anupams Khers un Džoana Čena. Filma balstīta uz Eilīnas Čanas tāda paša nosaukuma 1979. gada noveli. Filmas darbība norisinās 1938. gadā Honkongā un 1942. gadā Šanhajā, kad to bija okupējusi Japānas Impērijas armija. Filma stāsta par dažiem Honkongas Universitātes studentiem, kuri plāno nogalināt augsti stāvošu okupācijas spēku valdības slepeno aģentu. Filmas "Iekāre, piesardzība" pirmizrāde notika 2007. gada 30. augustā Venēcijas kinofestivālā, kur Lī otro reizi saņēma Zelta lauvas balvu, pirmo reizi to paveicot pirms diviem gadiem ar filmu "Kuprainais kalns". Plašu kritiku Ķīnā izraisīja filmā attēlotās seksa ainas, kā rezultātā to cenzēja. ASV filmu izdeva ar NC-17 sertifikātu. Filma bija finansiāli veiksmīga, nopelnot 67,1 miljonu ASV dolāru pie 15 miljonu budžeta. Tā ir vispelnošākā filma vēsturē, kura izdota ar NC-17 sertifikātu.