Apalaču kalni (angļu: Appalachian Mountains) ir kalnu sistēma Ziemeļamerikas austrumos, ASV un Kanādas teritorijā. Tās garums ir apmēram 2600 km. Ziemeļu Apalači (uz ziemeļiem no Hudzonas upes) — kalnaina plakankalne ar augstāko virsotni 1916 m (Vašingtonas kalns). Dienvidu Apalači sastāv no paralēlām grēdām un masīviem, kuri ir atdalīti ar platām ielejām. Augstākā virsotne — Mičela kalns (2037 m). Apalačos ir akmeņogļu, naftas, gāzes, dzelzs rūdas un titāna atradnes. Apalači ir vidēji augsti kalni ar sarežģītu un senu struktūru. To ziemeļdaļā gandrīz visur ir metamorfie ieži.