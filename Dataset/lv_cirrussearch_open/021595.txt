Google meklētājs (angļu: Google Search) ir interneta meklētājprogramma, kas pieder Google uzņēmumam. Google meklētājs ir populārākais internetā, katru dienu tiek veikti vairāk nekā trīs miljardi meklējumu. Rezultātu secība meklētājā pamatā ir balstīta uz tā saukto prioritāšu rangu PageRank, kas nosaukts Lerija Peidža, viena no Google dibinātājiem, vārdā. Ir iespējama pielāgotā meklēšana, izmantojot Būla operatorus: neiekļaušanu ("-xx"), izvēles variantus ("xx OR yy") un aizstājējus ("x * x"). Google meklētāju izstrādāja Lerijs Peidžs un Sergejs Brins 1997. gadā. Meklētājam ir vismaz 22 speciālās funkcijas, piemēram, sporta rezultātu atspoguļošana, kalkulators, mērvienību/valūtu pārrēķins.