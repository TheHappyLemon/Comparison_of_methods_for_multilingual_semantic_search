Viljams Dženingss Braians (angļu: William Jennings Bryan; dzimis 1860. gada 19. martā, miris 1925. gada 26. jūlijā) bija amerikāņu politiķis no Demokrātiskās partijas. Trīs reizes neveiksmīgi kandidēja ASV prezidenta vēlēšanās — 1896. un 1900. gadā, kad zaudēja Viljamam Makinlijam, un 1908. gadā, kad zaudēja Viljamam Tāftam. Divus termiņus bija ASV Pārstāvju palātas loceklis no Nebraskas štata. Kad par ASV prezidentu 1913. gadā kļuva Vudro Vilsons, tika iecelts par ASV Valsts sekretāru. Amatā bija līdz 1915. gada jūnijam, kad demisionēja, jo neatbalstīja stingru politiku Pirmā pasaules kara laikā. Pēc pārliecības būdams stingrs kristietis, iestājās pret zelta standartu, bankām un dzelzceļa kompānijām. Atbalstīja sauso likumu, aktīvi cīnījās pret darvinisma mācīšanu skolās. Viens no izcilākajiem sava laika oratoriem.