Salots Sars (khmeru: សាឡុត ស), plašāk pazīstams kā Pols Pots (khmeru: ប៉ុល ពត; dzimis 1925. gada 19. maijā, miris 1998. gada 15. aprīlī), bija Kambodžas komunistu kustības Sarkano khmeru vadītājs, Demokrātiskās Kampučijas premjerministrs no 1976. līdz 1979. gadam. Laikā, kad viņš bija Kambodžas vadītājs, pret iedzīvotājiem tika veikts genocīds, kurā gāja bojā 1,7—2,5 miljoni cilvēku. Pēc tam, kad 1979. gadā Vjetnamas spēki sagrāva sarkanos khmerus, Pols Pots aizbēga uz Taizemi. Pēc vjetnamiešu aiziešanas 1989. gadā viņš atgriezās Kambodžā, sarkano khmeru kontrolētajā teritorijā. Vēlāk viņu apcietināja sarkano khmeru komandieris Ta Moks un turēja mājas arestā. 1998. gada 15. aprīlī Pols Pots nomira.