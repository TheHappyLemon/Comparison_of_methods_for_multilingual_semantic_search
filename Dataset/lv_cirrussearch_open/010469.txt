Drigalska kalni (vācu: Drygalskiberge, norvēģu: Drygalskifjella) ir ap 40 km garš un līdz 11 km plata ziemeļu—dienvidu virzienā orientēta kalnu grēda Orvina kalnu masīva rietumos Karalienes Modas Zemē, ap 195 km no okeāna piekrastes Princeses Martas krastā Antarktīdā. Rietumos no Drigalska kalniem atrodas Filhnera kalni un Sērensena nunataki, austrumos — Kurces kalni. Augstākā virsotne ir 2931 m augstā Ulvetanna. Kalni sastāv no diviem atšķirīgiem reģioniem: ziemeļu daļā kalnus lielākoties sedz ledājs, no kura paceļas atsevišķi nelieli nunataki; dienvidos paceļas V veida masīvs Fenriskjeftens ar līdz pat 1200 m augstām klintīm. Rietumos no Drigalska kalniem no Polārā plato noplūst 12 km platais Vinjes glečers, austrumos — 8,5 km platais Sigīna glečers. Grēdu atklāja un nofotografēja trešās Vācijas antarktiskās ekspedīcijas gaitā (1938-1939) un nosauca par godu vācu ģeogrāfam un polārpētniekam Ēriham fon Drigalskim. Kalnus nokartēja pēc sestās Norvēģijas antarktiskās ekspedīcijas (1956-1960) uzmērījumiem un aerofotogrāfijām.