Šis raksts ir par Polijas pilsētu. Par mūzikas grupu skatīt rakstu The Police. Police (poļu: Police) ir pilsēta Polijas ziemeļrietumos pie Odras upes, Rietumpomožes vojevodistē uz ziemeļiem no Ščecinas. Ostas pilsēta. Pilsētā atrodas Pomerānijas Medicīnas universitātes (Pomorska Akademia Medyczna) slimnīca. Ķīmiskās rūpniecības centrs. Pilsēta pirmoreiz rakstos minēta 1243. gadā. XIV gadsimtā mūsdienu pilsētas robežās, Jaseņicā, tika nodibināts augustīniešu klosteris, kura drupas saglabajušās. No 1321. līdz 1808. gadam Police bija tuvējās Ščecinas pakļautībā. No 1630. līdz 1720. gadam Police ietilpa Zviedru Pomerānijā, vēlāk Prūsijā (Vācijā). Pilsētas vāciskais nosaukums bija Pēlica (vācu: Pölitz). 1937. gadā pilsētas pievārtē kompānija IG Farben uzcēla milzīgu sintētiskās degvielas rūpnīcu. 1943. gadā šeit tika saražota 15% Vācijas sintētiskās degvielas. Otrā pasaules kara laikā rūpnīcu spēcīgi bombardēja. Sarkanā armija Pēlicu ieņēma Berlīnes kaujas laikā 1945. gada 26. aprīlī. Pēc Otrā pasaules kara pilsētas vācu iedzīvotāji tika padzīti, bet vietā ieradās poļi no PSRS ieņemtajiem Polijas apgabaliem. Tomēr vēl līdz tam Police tika pasludināta par PSRS kontrolētu apgabalu, un vācu strādnieki tika norīkoti ķīmiskās rūpnīcas demontāžā un iekārtu izsūtīšanā uz PSRS. 1947. gadā visa Polices teritorija tika nodota poļu varas iestādēm. 1953. gadā pilsēta ieradās arī bēgļi no Grieķijas un Maķedonijas. 1969. gadā Policē uzcēla citu ķīmisko rūpnīcu (Zakłady Chemiczne "Police"), kura ražo titāna dioksīdu, slāpekļa un fosfora minerālmēslus. Police ir austrumvācu politiķa Hansa Modrova (Hans Modrow, 1928 - ) dzimtā pilsēta.