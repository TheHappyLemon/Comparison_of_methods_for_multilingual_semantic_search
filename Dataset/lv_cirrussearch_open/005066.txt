Ginecejs (latīņu: gynaeceum) ir augļlapu kopa ziedā. Augļlapa (carpellum) var būt viena, kā, piemēram, tauriņziežiem (vienlocekļa ginecejs), vai vairākas, kā piemēram, gundegām (daudzlocekļu ginecejs). Saaugot katra ar savām malām, vai pa vairākām kopā, tās rada segsēkļu ziedam raksturīgo auglenīcu (pistillum). Daudzlocekļu ginecejs var būt apokarps, ja augļlapas nesaaug savā starpā, bet saaug tikai katra ar savām malām. Šāds ginecejs ir visiem augiem, kuriem ziedā tikai viena augļlapa, piemēram, tauriņziežiem. Bet apokarps ginecejs var būt arī no daudzām augļlapām, piemēram, gundegām. Tad ginecejā ir daudz auglenīcu. Ja vairākas augļlapas saaugušas vienā auglenīcā, tad ginecejs ir cenokarps jeb sinkarps, kāds, piemēram, krustziežiem, magonēm u.c. Vēl izdala parakarpo gineceju, kad augļlapas saaug savā starpā tikai daļēji, kā tas ir, piemēram, prīmulām.