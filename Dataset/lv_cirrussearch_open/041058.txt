Vačirālongkorns (taju: มหาวชิราลงกรณ, Wachiralongkon, izrunā: [wát͡ɕʰírāːlōŋkɔ̄ːn], dzimis 1952. gada 28. jūlijā) jeb Rama X ir Taizemes karalis no 2016. gada. Viņš bija vienīgais sava priekšteča karaļa Pūmipona Adunjadēta dēls. 1972. gadā viņa tēvs Vačirālongkornu iecēla par kroņprinci. Viņš ir desmitais Čakri dinastijas valdnieks, tāpēc viņš tiek saukts par Ramu X. Vačirālongkorns kļuva par vecāko monarhu tronī kāpšanas brīdī Taizemes vēsturē (64 gadu vecumā). Oficiālā kronēšanas ceremonija notika 2019. gada 4. maijā.