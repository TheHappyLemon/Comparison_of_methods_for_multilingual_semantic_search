Raganis (pazīstams arī kā Meško) ir parastās vīksnas (Ulmus laevis) koks, kas ir lielākā dokumentāli apstiprinātā vīksna Eiropā. Tas atrodas Komorovā, Krosno apriņķī, Lubušas vojevodistē, Polijā. Vīksnai ir īss, plats stumbrs ar lielu caurumu pie pamatnes. Tās apkārtmērs, mērot 1,3 m augstumā bija 930 cm (2011. gadā). Caurā celma augstums sasniedz 5 metrus. Koka augstums bija 19 m. Raganis iepriekš bija ievērojami augstāks (apmēram 35,5 m), diemžēl daļa vainaga sabruka 2004. gadā spēcīgā negaisā. Koka vecums pēc dendrohronoloģiskās metodes 2016. gadā bija vismaz 463 gadi. Raganis tiek oficiāli aizsargāts kopš 1971. gada kā dabas piemineklis. Ap koku, kurš aug Vīksnas ielā (nosaukums piešķirts 2017. gadā), ir izveidots aizsargžogs. Gar koku iet "Nožēlu krustu taka Oderas krastos". Koka nosaukums "Raganis" cēlies no Andžeja Sapkovska grāmatu sērijas Raganis (Wiedźmin), un tas ir vārda "wiedźma" ("ragana") vīrišķā forma. Tas tika izvēlēts vietējo iedzīvotāju aptaujā. Otrais koka nosaukums “Meško” joprojām ir izplatīts starp vietējiem mežsaimniekiem. Tas ņemts no Meško I, viena no pirmajiem Polijas valdniekiem.