Džesika Votsone (angļu: Jessica Watson; dzimusi 1993. gada 18. maijā Austrālijā) ir austrāliešu burātāja. Viņa pašlaik ir visjaunākā burātāja, kas vienatnē ir apburājusi apkārt Zemeslodei. Viņa savu celojumu apkārt Zemeslodei uzsāka Sidnejā 2009. gada 18. oktobrī. Ceļojuma laikā viņa šķersoja Kluso, Atlantijas un Indijas okeānus. Savu ceļojumu viņa beidza trīs dienas pirms savas 17. dzimšanas dienas 2010. gada 15. maijā, kad viņa šķērsoja Sidnejas ostu. Intervijā Los Angeles Times viņa saka par sava ceļojuma iemesliem: "Es vēlējos sevi izaicināt un sasniegt kaut ko, ar ko es varētu lepoties. Jā, es vēlējos iedvesmot cilvēkus. Man apnika cilvēku izteikumi, ka tāda maza meitene kā es nav spējīga paveikt kaut ko lielu. Tas vairāk nav mans sapnis vai ceļojums. Katrs pavērsiens šeit nav tikai mans sasniegums, bet gan visu to, kuri man palīdzēja un ieguldīja tik daudz laika, lai palīdzētu man tikt šeit." Votsone pašlaik raksta grāmatu par saviem piedzīvojumiem un emocijām, kas viņu pārņēma ceļojuma laikā. Visticamāk, ka grāmatas nosaukums būs "True Spirit" un to izdos Hachette Publishing trīs mēnešus pēc ceļojuma beigām.