Viljams Olafs Stepldons (angļu: William Olaf Stapledon, dzimis 1886. gada 10. maijā, miris 1950. gada 6. septembrī) bija britu filozofs un zinātniskās fantastikas rakstnieks. Viņa pazīstamākie literārie darbi ir romāni "Pēdējie un pirmie cilvēki" (Last and First Men 1930), "Savādais Džons" (Odd John, 1935), "Zvaigžņu radītājs" (Star Maker, 1937), "Sīriuss" (Sirius, 1940). Viņa darbi ietekmējuši tādus nozīmīgus zinātniskās fantastikas autorus kā, piemēram, Arturu Klārku, Braienu Oldisu, Staņislavu Lemu. 1913. gadā ieguva vēstures maģistra grādu Oksfordas Universitātē. Pirmā pasaules kara laikā darbojās sanitārajā dienestā Francijā un Beļģijā, jo, būdams pacifists, atteicās no karadienesta. No 1930. gada, gūstot panākumus ar romānu "Pēdējie un pirmie cilvēki", pievērsās rakstniecībai profesionāli. Pēc Otrā pasaules kara piedalījās kreisajā Miera kustībā.