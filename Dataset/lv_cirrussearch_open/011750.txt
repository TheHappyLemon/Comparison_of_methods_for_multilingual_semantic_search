Chrysler Building ir Art Deco stilā celts debesskrāpis, kas atrodas Manhatanā, Ņujorkā, ASV. Debesskrāpim ir 77 stāvi, augstums līdz jumtam ir 282 metri, bet kopā ar jumta smaili celtnes augstums sasniedz 319 metrus. Debesskrāpi sāka celt 1928. gadā un pabeidza celt 1930. gadā. Chrysler Building laikā no 1930. gada 27. maija līdz 1931. gada 30. aprīlim bija augstākā ēka pasaulē, pirms tam augstākā ēka bija Eifeļa tornis, savukārt pēc tam augstākā ēka bija Empire State Building. Pašlaik tā ir viena no augstākajām ēkām Ņujorkā. Chrysler Building ir klasisks Art Deco stila paraugs. 2007. gadā šī ēka Amerikas arhitektu institūta vērtējumā ierindojās septītajā vietā List of America's Favorite Architecture sarakstā.