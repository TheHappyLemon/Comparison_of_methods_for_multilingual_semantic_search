UTF-8 (angļu: 8-bit Unicode Transformation Format, "astoņu bitu unikoda pārveidošanas formāts") ir mainīga platuma kodējums. Tas var attēlot jebkuru simbolu unikoda standartā, un vienlaikus ir savietojams ar ASCII. Tas ir guvis plašu izplatību e-pastā, vispasaules tīmeklī un citos teksta glabāšanas vai pārsūtīšanas lietojumos. UTF-8 izmanto no viena līdz četriem baitiem (precīzāk, oktetiem) uz vienu unikoda simbolu. Piemēram, ikvienam simbolam intervālā no U+0000 līdz U+007F ir vajadzīgs tikai viens baits, t.i., pirmie 128 simboli unikoda tabulā jeb visa ASCII kodu tabula UTF-8 kodējumā tiek attēlota bez izmaiņām.