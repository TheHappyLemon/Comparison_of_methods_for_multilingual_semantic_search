2016.—2017. gada UEFA Čempionu līgas sezona bija Eiropas spēcīgākā futbola klubu turnīra 62. sezona un 25. ar UEFA Čempionu līgas nosaukumu. Kvalifikācijas spēles notika no 2016. gada 28. jūnija līdz 24. augustam. Grupu turnīrs sākās 2016. gada 13. septembrī. Sezona noslēdzās 2017. gada 3. jūnijā ar finālu Millenium stadionā Kārdifā. Par Čempionu līgas uzvarētājiem otro reizi pēc kārtas kļuva Madrides "Real" futbolisti, kas finālā ar 4:1 pieveica Turīnas "Juventus" un Eiropas spēcīgākā futbola kluba trofeju izcīnīja 12. reizi kluba vēsturē. Madrides "Real" kļuva par pirmo komandu, kas aizstāvēja iepriekšējā gadā izcīnīto titulu kopš turnīrs tiek organizēts kā UEFA Čempionu līga.