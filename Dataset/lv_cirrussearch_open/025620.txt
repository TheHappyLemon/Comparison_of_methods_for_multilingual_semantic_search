Igbo (pašnosaukums: ndị Igbo), agrāk arī ibo, ir viena no Nigērijas tautām. Kompakti apdzīvo valsts dienvidaustrumus, tā saukto Igbolendu Nigēras Deltas reģionā. Igbo ir dominējošā tauta deviņos valsts štatos: Abijā, Anambrā, Benuē, Eboņi, Edo, Enugu, Imo, Deltā un Riversā. Enugu pilsēta tiek uzskatīta par neformālo igbo galvaspilsētu. 1960. gados, pēc Nigērijas neatkarības pasludināšanas, igbo centās izveidot savu neatkarīgo Biafras valsti, kas izraisīja Nigērijas—Biafras karu (1967-1970). Lielākā daļa igbo ir lauku iedzīvotāji un to tradicionālā nodarbošanās ir zemkopība, lopkopība, amatniecība un tirdzniecība. Tradicionālā zemkopības kultūra ir jamss. Igbo kopā ar tai tuvu radniecīgajām tautām veido 18% no Nigērijas iedzīvotājiem. Tradicionāli igbo iedalās etniskās grupās, kas veidojušās no cilšu klaniem: anioma, aro, eda, ekpeje, eče, eza, ika, ikverre, ikvo, išielu, izi, mbaise, mgbo, ngva, nkalu, nri-igbo, ogba, ohafija, ohuhu, omuma, oniča, orata, ubani un ukvuani. Sadzīvē igbo lieto igbo valodu vai kādu no tās dialektiem, bet lielākā daļa ir bilingvāli angļu valodā.