Koraļļu Jūras Salas ir Austrālijas ārējā teritorija Koraļļu un Tasmana jūrā aiz Lielā Barjerrifa pie Kvīnslendas krastiem. Ietver sevī vairākas pārsvarā neapdzīvotas tropiskas salas un koraļļu rifus. Teritorijas kopējā akvatorija aizņem 780 000 km². Teritorija tika izveidota 1969. g., atdalot to no Kvīnslendas. 1997. g. tā tika paplašināta, iekļaujot 800 km uz dienvidiem esošos Midltona un Elizabetes rifus. Teritorija ir Austrālijas īpašums un tiek pārvaldīta no Kanberas ar Tieslietu departamenta starpniecību. Vairākās salās tiek uzturētas automātiskās meteoroloģiskās stacijas un vienīgā apdzīvotā sala ir Vilisa sala, kurā kopš 1921. g. atrodas meteoroloģiskā stacija ar 3-4 cilvēku personālu.