Hantsvila (angļu: Huntsville) ir pilsēta ASV dienvidaustrumos, Alabamas ziemeļos Tenesī ielejā, netālu no robežas ar Tenesī štatu. Pilsēta pazīstama kā ASV kosmosa kuģu izstrādes centrs. Uz dienvidiem no pilsētas - Redstonas Arsenālā atrodas NASA Maršala Kosmosa lidojumu centrs (Marshall Space Flight Center), kurā tika izstrādātas nesējraķetes Saturn, Apollo kosmiskais projekts, Space Shuttle u.c. kosmosa tehnoloģijas. Pirmais Maršala Kosmosa lidojumu centra vadītājs bija Verners fon Brauns. Turpat Redstonas Arsenālā atrodas ASV Armijas aviācijas un raķešu komanda (United States Army Aviation and Missile Command), kas atbild par ASV armijas munīcijas iepirkumiem. Hantsvila nosaukta tās pirmā iedzīvotāja - Džona Hanta vārdā. 1811. gadā pilsēta tika inkorporēta. Tā attīstījās kā kokvilnas ražošanas centrs un dzelzceļa mezgls. 1819. gadā Hantsvilā tika nodibināts Alabamas štats, pieņemta tā konstitūcija un uz neilgu laiku Hantsvila bija štata galvaspilsēta. Amerikas pilsoņu kara laikā Hantsvila līdz ar Alabamu karoja konfederātu pusē, tomēr 1863. gadā ziemeļnieki pilsētu ieņēma un līdz kara beigām 1865. gadā izmantoja kā bāzi uzbrukumiem. Līdz pat Otrā pasaules kara sākumam Hantsvila bija neliela pilsētiņa, bet kara laikā pilsētas pievārtē tika nodibināts Redstonas Arsenāls ar munīcijas un ķīmisko ieroču rūpnīcām. Kaut arī pēc kara rūpnīcas slēdza, 1950. gadā uz šejieni tika atsūtīts Verners fon Brauns ar saviem kolēģiem, lai nodarbotos ar pētniecību, bet 1960. gadā ASV prezidents Dvaits Eizenhauers nodibināja Maršala Kosmosa lidojumu centru. Uz rietumiem no Hanstvilas atrodas Cummings Research Park - lielākais biznesa parks ASV. Pilsētā ir galvenās mītnes kompānijām ADTRAN (IT iekārtas), Intergraph (programmatūras izstrāde), Avocent (IT iekārtas). Hantsvilā atrodas ASV Kosmosa un raķešu centrs (U.S. Space & Rocket Center) - muzejs, kas veltīts kosmosa kuģu būvei. Tā kā pilsēta atrodas apvidū, kurā ir novērojami karsta procesi, Hanstvilā atrodas ASV Nacionālā speleologu biedrība.