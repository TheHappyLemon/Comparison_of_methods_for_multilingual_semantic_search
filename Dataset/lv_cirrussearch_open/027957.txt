Nacionālais dabas vēstures muzejs (angļu: National Museum of Natural History) atrodas Nacionālajā alejā, Vašingtonā, ASV. Atrodas Smitsona institūta pārvaldībā. Atvērts 364 dienas gadā, muzejs pieejams bez ieejas maksas. 2014. gadā Nacionālo dabas vēstures muzeju apmeklēja 7,3 miljoni cilvēku. Šis ir trešais apmeklētākais muzejs pasaulē, apmeklētākais dabas vēstures muzejs pasaulē un apmeklētākais muzejs Ziemeļamerikā. Muzejs dibināts 1910. gadā, galvenā ēka ir vairāk nekā 123 tūkstošus m2 liela, izstāžu kopējā platība ir 33 tūkstoši m2. Nacionālā dabas vēstures muzeja kolekcijā ir 126 miljoni augu, dzīvnieku, fosiliju, minerālu, akmeņu, meteorītu un dažādu artefaktu paraugu. Muzejā darbojas 185 profesionāli dabas vēstures speciālisti, kas ir lielākā zinātnieku grupa, kas nodarbojas ar pasaules dabas un kultūras vēstures pētīšanu.