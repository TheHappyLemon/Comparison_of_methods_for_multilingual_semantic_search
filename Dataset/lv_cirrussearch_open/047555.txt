"Privilēģijas būt vienam" (angļu: The Perks of Being a Wallflower) ir 2012. gada ASV drāmas filma, kas balstīta uz filmas režisora un scenārija autora Stīvena Čboska tāda paša nosaukuma romānu. Galvenās lomas atveido Logans Lermans, Emma Votsone, Ezra Millers, Meja Vitmena, Dilans Makdermots, Pols Rads un Džoana Kjūsaka. Filmas pirmizrāde notika 2012. gada 8. septembrī Toronto kinofestivālā. Čārlijs ir introverts skolnieks, kurš nesen sācis mācīties vidusskolā. Kādu dienu viņš sadraudzējas ar Semu un viņas pusbrāli Patriku, diviem vecākās klases audzēkņiem, kuri Čārliju iepazīstina ar reālo pasauli.