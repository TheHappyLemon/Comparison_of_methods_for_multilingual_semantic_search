Armēnija olimpiskajās spēlēs pirmo reizi piedalījās 1994. gadā, kad ziemas olimpiskās spēles notika Norvēģijas pilsētā Lillehammerē. Savukārt 1996. gadā tā pirmo reizi piedalījās vasaras olimpiskajās spēlēs, kuras notika ASV pilsētā Atlantā. Kopš tā laika Armēnija ir piedalījusies gan visās vasaras, gan visās ziemas olimpiskajās spēlēs. Pirms 1992. gada Armēnijas sportisti olimpiskajās spēlēs piedalījās citu valstu sastāvā. No 1900. līdz 1912. gadam armēņu sportisti startēja Krievijas Impērijas sastāvā. No 1952. līdz 1988. gadam Padomju Savienības sastāvā. Bet pēc Padomju Savienības sabrukuma 1992. gada vasaras un ziemas olimpiskajās spēlēs Armēnijas sportisti piedalījās kā daļa no Apvienotās komandas. Armēnijas sportisti kopš dalības 1994. gadā ir izcīnījuši 18 olimpiskās medaļas (2 zelta, 8 sudraba un 8 bronzas medaļas). Visas šīs medaļas ir izcīnītas vasaras olimpiskajās spēlēs. Pirmā zelta medaļa Armēnijai tika izcīnīta 1996. gada Atlantas olimpiskajās spēlēs, tā bija arī pirmā šī valsts medaļa olimpiskajās spēlēs. Šo medaļu izcīnīja Armēns Nazarjans, kas startēja cīņas sportā. Ar medaļām bagātākais Armēnijas sportists (kopš Armēnija startē kā neatkarīga valsts) ir, cīņas sporta pārstāvis, Artūrs Aleksanjans, kurš ir izcīnījis 2 medaļas (1 zelta un 1 bronzas medaļa). Līdz šim Armēnijas sportisti medaļas ir izcīnījuši trijos dažādos olimpiskajos sporta veidos/disciplīnās. Vistitulētākais armēņu sportists olimpiskajās spēlēs ir Alberts Azarjans, kurš startējot Padomju Savienības sastāvā, vingrošanā izcīnīja trīs zelta un vienu sudraba medaļu 1956. un 1960. gada vasaras olimpiskajās spēlēs.