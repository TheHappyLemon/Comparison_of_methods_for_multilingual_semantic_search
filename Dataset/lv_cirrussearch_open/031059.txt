Ogistēns Ežēns Skribs (franču: Augustin Eugène Scribe, dzimis 1791. gada 24. decembrī, miris 1861. gada 20. februārī) bija franču dramaturgs un operu libretists. Dzimis un miris Parīzē. Ļoti ražīgs autors, radījis pāri par 150 lugu, daudzas no kurām mūsdienās ir gandrīz aizmirstas. Plaši izmantoja līdzautorus un palīgus savā darbā (dažkārt viens cilvēks lugās izstrādāja sižetu, cits rakstīja dialogus, cits gudroja jokus un tamlīdzīgi). Daudzu tālaika operu libretu autors. Radījis libretus Meijerbēra, Obēra, Verdi ("Sicīlijas vespere"), Doniceti, Alevī, Bualdjē, Rosīni, Ofenbaha operām. Savukārt pēc Skriba lugu motīviem ir radīti libreti operām Doniceti operai "Mīlas dzēriens", Bellīni operai "Somnambula", Čilea operai "Adriēna Lekuvrēra" un Verdi operai "Masku balle". 1834. gadā ievēlēts Franču akadēmijā.