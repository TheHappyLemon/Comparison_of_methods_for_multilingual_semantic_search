Džordžs Reimonds Ričards Mārtins (angļu: George Raymond Richard Martin; dzimis Džordžs Reimonds Mārtins (George Raymond Martin) 1948. gada 20. septembrī) ir amerikāņu rakstnieks, scenārists un televīzijas producents. Raksta romānus un īsos stāstus fantāzijas, šausmu un zinātniskās fantastikas žanrā. Vislabāk pazīstams ar fantāzijas grāmatu sēriju "Dziesma par ledu un uguni", pēc kuras veidots televīzijas seriāls "Troņu spēle". Mārtins ir arī seriāla izpildproducents, tāpat katru sezonu sarakstījis scenāriju kādai no desmit sērijām. Par šo seriālu (kopā ar citiem seriāla producentiem) saņēmis četras Emmy balvas. Ir sarakstījis scenāriju vairākām "Krēslas zona" (The Twilight Zone), "Skaistule un briesmonis" (Beauty and the Beast) un citu seriālu sērijām. Par grāmatām ir saņēmis vairākus apbalvojumus, tai skaitā vairākas Hugo balvas. 2005. gadā Levs Grosmans no žurnāla Time nosauca Mārtinu par "amerikāņu Tolkīnu". Žurnāls Time iekļāva viņu savā 2011. gada ietekmīgāko cilvēku sarakstā.