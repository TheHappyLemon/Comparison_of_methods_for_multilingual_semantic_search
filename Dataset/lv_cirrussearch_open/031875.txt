Gliemenes jeb divvāku gliemji (Bivalvia) ir gliemju tipa (Mollusca) klase, kuru raksturīgākā īpašība ir čaula, kas sastāv no diviem vāciņiem, kuri atrodas ķermeņa sānos, kā arī pilnīga galvas redukcija. Mantijas krokas veido aizmugurējā daļā ieplūdes un izplūdes sifonus, ar kuru palīdzību gliemenes rada ūdens plūsmu mantijas dobumā. Divvāku gliemji ir tikai ūdens dzīvnieki, kas dzīvo gan jūrās, gan saldūdeņos, galvenokārt līdz 100 metru dziļumam. Gliemeņu klasē ir no 7500 līdz 10 000 mūsdienu un ap 20 000 izmirušu sugu. Latvijā ir konstatētas 8 dzimtas un 28 sugas.