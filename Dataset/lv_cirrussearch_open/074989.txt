Magma ir izkausēts iezis, kas atrodas Zemes (vai jebkuras citas cietas planētas) dzīlēs. Lielākas magmas masas nereti koncentrējas magmas kamerās. Magma ir komplekss augstas temperatūras (parasti starp 650 un 1200 °C) silikātu šķīdums, no kura ir radušies visi efuzīvie ieži. Magma spēj iespiesties blakus esošajos kristāliskajos iežos. Magma atrodas zem augsta spiediena un nereti nokļūst Zemes virspusē caur vulkāniem. Šādu Zemes virspusē nokļuvušu magmu sauc par lavu, savukārt atmosfērā nokļuvušo lavu sauc par piroklastu (tā kā šāda magma parasti sadalās sīkās daļiņās, biežāk lieto daudzskaitli — piroklasti). Magmai dažādās vietās ir nedaudz atšķirīgs ķīmiskais sastāvs.