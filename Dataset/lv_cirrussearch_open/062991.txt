Ārons Pols Stērtevants (angļu: Aaron Paul Sturtevant; dzimis 1979. gada 27. augustā) ir amerikāņu aktieris, labāk zināms pēc Džeses Pinkmena lomas AMC televīzijas seriālā "Pārkāpt robežu" (2008—2013), par ko viņš saņēmis vairākas balvas, tajā skaitā arī Kritiķu izvēles televīzijas balvu (2014), Satellite balvu (2013) un trīs Primetime Emmy balvas, kas viņu padara par vienu no diviem aktierim, kas ieguvuši šo balvu trīs reizes (2010, 2012, 2014), kopš kategorijas ir sadalītas komēdijā un drāmā. Sākot no seriāla otrās sezonas, Polu šai balvai nominēja katru gadu, kopsummā piecas reizes (no 2009. līdz 2014. gadam). Vēl par šo lomu viņš saņēmis trīs Saturna balvas (2009, 2011, 2013), vairāk kā jebkurš cits aktieris kategorijā "Labākais aktieris orā plāna lomā televīzijā". Sešus gadus pēc seriāla noslēguma viņš atgriezās Džeses Pinkmena lomā 2019. gada Netflix filmā El Camino: A Breaking Bad Movie, izpelnoties kritiķu atzinību. Pēdējo reizi šo tēlu viņš atveidoja seriāla "Labāk zvaniet Solam" noslēdzošajā sezonā 2022. gadā. Pols savu karjeru uzsāka dažādos mūzikas klipos, nelielās lomās televīzijā un kino. 2007. gadā viņš ieguva Skota Kvitmena lomu HBO seriālā Big Love (2006—2011), kam sekoja loma seriālā "Pārkāpjot robežu". Viņš piedalījies tādās filmās kā "Need For Speed: Ātruma slāpes" (Need for Speed, 2014), "Exodus: Dievi un Valdnieki" (Exodus: Gods and Kings, 2014), "Visuredzošā acs" (2015) un "Pusotrs spiegs" (2016). Vēl viņš ierunājis Todu Čavesu Netflix animācijas seriālā BoJack Horseman (2014—2020), kam bija arī izpildproducents, kā arī atveidojis Ediju Leinu Hulu seriālā The Path (2016—2018) un Kalebu Nikolsu HBO zinātniskās fantastikas serialā "Mežonīgo rietumu pasaule" (Westworld, 2020-pašlaik).