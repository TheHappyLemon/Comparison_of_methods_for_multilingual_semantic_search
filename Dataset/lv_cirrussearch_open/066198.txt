Body Double ir 1984. gada ASV erotiskā trillera filma, kuras režisors, producents un viens no scenārija autoriem ir Braiens De Palma. Filmā galvenās lomas atveido Kreigs Vasons, Gregs Henrijs, Melānija Grifita un Debora Šeltone. Filmā ir vairākas atsauces uz Alfreda Hičkoka 1950. gadu filmām "Logs uz sētu", "Vertigo" un Dial M for Murder, kā arī tajā ir līdzīga sižeta līnija un tēmas (vuārisms un apsēstība) kā pirmajās divās no tām. Filma stāsta par jauna aktiera apsēstību ar sievieti, kas dzīvo no viņa netālu. Filmas Body Double pirmizrāde notika 1984. gada 26. oktobrī un to izplatīja Columbia Pictures. Filma nekļuva finansiāli veiksmīga un saņēma dažādus kritiķu vērtējumus, lai gan Grifitas aktierspēle tika īpaši izcelta. Par savu lomu viņu nominēja Zelta globusa balvai. Mūsdienās tā ir ieguvusi kulta filmas statusu.