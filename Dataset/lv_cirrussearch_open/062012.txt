"Bazs Gaismasgads" (angļu: Lightyear) ir 2022. gada ASV datoranimācijas zinātniskās fantastikas spraiga sižeta piedzīvojumu filma, ko veidojusi studija Pixar Animation Studios un izplata Walt Disney Studios Motion Pictures. Filma ir spinofs no "Rotaļlietu stāsta" filmu sērijas, kas kalpo kā izcelsmes stāsts izdomātajam izmēģinājuma pilotam/astronauta tēlam, no kura iedvesmojusies galvenajās filmās redzamā Baza Gaismasgada rotaļlieta, un tā tiek demonstrēta kā piedzīvojumu filma filmā, ko skatītos "Rotaļlietu stāsta" varoņi. Šis koncepts iepriekš jau izmantots 2000. gadā uzreiz video izdotajā filmā Buzz Lightyear of Star Command: The Adventure Begins, kas bija aizsākums televīzijas seriālam Buzz Lightyear of Star Command (2000—2001). Filmas režisors un scenārija līdzautors ir Enguss Makleins. Galveno varoni ierunājis Kriss Evanss, parējos filmas varoņus ierunājuši Keke Palmere, Pīters Sons, Džeimss Brolins, Taika Vaititi, Deila Soulsa, Uzo Aduba, Mērija Makdonalda-Lūisa, Efrens Ramiress un Isaija Vitloks jaunākais. Filmā parādīts jaunā astronauta Baza Gaismasgada stāsts, kurš pēc nokļūšanas uz naidīgas planētas kopā ar savu komandieri un apkalpi mēģina atrast ceļu atpakaļ uz mājām caur telpu un laiku, vienlaikus saskaroties ar Visuma drošības draudiem. Pabeidzis darbu pie filmas "Meklējot Doriju" (2016), zinātniskās fantastikas fans Makleins piedāvāja Pixar izveidot filmu par Bazu Gaismasgadu. Lai atsauktos uz zinātniskās fantastikas filmām, kuras skatoties režisors uzauga, animatori vēlējās piešķirt filmai "kinematogrāfisku" un "kuplu" izskatu. Filmas skaņu celiņu komponējis Maikls Džakino. Filmas "Bazs Gaismasgads" pirmizrāde ASV notika 2022. gada 17. jūnijā, bet Latvijā divas dienas agrāk 15. jūnijā. To demonstrē RealD 3D, 4DX, Dolby Cinema un IMAX formātos. Šī ir pirmā Pixar filma, ko rāda pasaules kinoteātros kopš filmas "Uz priekšu", kas iznāca 2020. gada martā, kā arī pirmā filma, kas veidota IMAX formātā. Filmas pasaules kases ienākumi ir vairāk nekā 226 miljoni ASV dolāru pie 200 miljonu ražošanas budžeta. Tā kopumā saņēmusi labvēlīgas kritiķu atsauksmes, kas slavē animāciju un balss aktierus, taču arī uzskata, ka sižets ir pārāk tradicionāls un neatbilst Pixar standartiem.