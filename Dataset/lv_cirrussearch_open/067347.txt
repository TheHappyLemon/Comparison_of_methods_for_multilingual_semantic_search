Virtuālā pasaule ir datorsimulēta telpa, kurā var veidot savus avatārus un mijiedarboties ar citiem lielotājiem. Virtuālā pasaule tiek saukta arī par metaversu. Virtuālās pasaules reizēm ir tiešsaistes spēles, kurās vienlaicīgi var pievienoties daudz lietotāju un atrasties vienā telpā, tostarp komunicēt viens ar otru reālajā laikā. Simulētās pasaules visbiežāk mēdz būt trīsdimensionālas, bet mēdz būt arī divdimensionālas, kuras ļauj lietotājam apceļot un izpētīt telpas apkārtni un reizēm arī stāstus un uzdevumus tajā. Cits virtuālo pasauļu veids ir dažādu esošu digitalizētu objektu izpēte. Lietotāji iegrimst virtuālajā muzeju, galeriju un arhīvu pasaulē, kur viņi izjūt sajūtu, ka atrodas faktiskā muzejā, skatoties izstādi reālistiskā veidā. Arhitekti izmanto arī virtuālās pasaules, lai iegūtu reālistisku iespaidu par ēku projektējumu — to struktūru un grīdas plānojumu, mēbelēm, rotājumiem un pat mainīgajām ēnām atkarībā no diennakts laika.