Nataļja Zvereva (krievu: Наталья Маратовна Зверева, baltkrievu: Наталля Маратаўна Зверава; dzimusi 1971. gada 16. aprīlī Minskā) ir bijusī baltkrievu tenisiste. Viena no panākumiem bagātākajām tenisistēm sieviešu dubultspēlēs. Lielākos panākumus guvusi kopā ar amerikānieti Džidži Fernandesu, daļu karjeras startējusi ar Latvijas tenisisti Larisu Neilandi. Kopumā karjeras laikā 18 reizes izcīnījusi uzvaru Grand Slam dubultspēlēs, vienu reizi arī ar Neilandi. Lielākais panākums vienspēlēs — sasniegtais fināls 1988. gada Francijas atklātajā čempionātā. 1992. gada vasaras olimpiskajās spēlēs izcīnījusi bronzas medaļu dubultspēlēs. 2010. gadā uzņemta Starptautiskajā tenisa slavas zālē.