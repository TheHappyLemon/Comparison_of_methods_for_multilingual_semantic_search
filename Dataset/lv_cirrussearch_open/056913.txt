Tomora nacionālais parks (albāņu: Parku Kombëtar i Malit te Tomorrit) ir nacionālais parks Albānijas dienvidos.Tas dibināts 1956. gadā. Parks atrodas Tomora kalnu masīva centrālajā un augstākajā daļā. 2019. gadā paplašināts, iekļaujot tajā karjeru teritorijas. Parka platība ir 261,06 km2. Parka teritorijas lielākā daļa ietilpst Berati apgabalā un tikai 1278 ha Eļbasani apgabalā. Parks tiek uzskatīts par vienu no svarīgākajām aizsargājamām teritorijām kalnu bioloģiskās daudzveidības un ekosistēmas integritātes uzturēšanai valsts līmenī. Labdarības organizācija savvaļas augu aizsardzībai Plantlife atzinusi parku par starptautiski nozīmīgu augu teritoriju. Tā daudzveidīgā ģeoloģija un topogrāfija ir radījusi unikālu floras un faunas daudzveidību. Tomora nacionālā parka mežus veido dažādas lapu koku un skuju koku sugas, kā arī daudz dažādu ziedaugu. Parka mežos aug Eiropas dižskābardis, Bosnijas priede, kokveida lazda, linārija, rudens vēlziede, grieķu pīlādzis, baltais āmulis un daudzi citi. Nacionālajā parkā sastopamas daudzas zīdītāju sugas, piemēram, vilki, lapsas, meža cūkas, stirnas, savvaļas kazas, truši, klinšu ērgļi, pūces un zvirbuļi. Mazie zīdītāji ir meža susuris un meža klaidoņpele. Nacionālā parka nozīmīgākās iezīmes ir Osuma kanjons, Osuma upe un Tomora masīvs.