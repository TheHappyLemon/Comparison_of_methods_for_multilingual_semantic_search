Rosenborg BK, pilnais nosaukums — Rosenborg Ballklub, saukts arī saīsināti RBK, ir profesionāls Norvēģijas futbola klubs no Tronheimas. Klubs dibināts 1917. gadā, pašlaik spēlē Eliteserien, Norvēģijas futbola augstākajā līgā. Mājas spēles komanda aizvada Lerkendal stadionā, kura ietilpība ir 21 405 vietas.Rosenborg ar 26 izcīnītiem līgas čempionu tituliem ir panākumiem bagātākais futbola klubs Norvēģijā. Kluba futbolisti ir arī 13 reizes izcīnījuši Norvēģijas kausu. Komanda ir 11 reizes spēlējusi UEFA Čempionu līgas grupu turnīrā, labāko rezultātu sasniedzot 1996.–1997. gada sezonā, kad iekļuva ceturtdaļfinālā.