The Rasmus ir mūzikas grupa no Somijas, kas izveidojās 1994. gadā Helsinkos; visi grupas dalībnieki tajā laikā vēl mācījās vidusskolā. Pirms albuma Into (2001) izdošanas grupas nosaukums bija Rasmus (sākuma stadijā grupas nosaukums ir bijis Sputnik, tad - Antilla), bet viņi to mainīja uz The Rasmus, lai izvairītos no biežās sajaukšanas ar kādu zviedru mūziķi. Plašu atpazīstamību un popularitāti arī ārpus Skandināvijas nodrošināja viņu 2003. gadā izdotais singls "In The Shadows". 2022. gadā ar dziesmu Jezebel uzvarēja Somijas nacionālajā atlasē Eirovīzijas dziesmu konkursam, kļūstot par Somijas pārstāvjiem 2022. gada Eirovīzijas dziesmu konkursā Turīnā, Itālijā. Dziesma kvalificējās konkursa finālam un ar 38 punktiem ieņēma 21. vietu.