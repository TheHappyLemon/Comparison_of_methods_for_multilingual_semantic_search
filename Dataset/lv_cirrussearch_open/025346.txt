Kalamazū (angļu: Kalamazoo) ir pilsēta Mičiganas štatā, ASV. Kalamazū apgabala administratīvais centrs. 2010. gadā pilsētas iedzīvotāju skaits sasniedza 74,2 tūkstošus. Atrodas mazāk kā 240 km attālumā gan no Čikāgas, gan — Detroitas. Pilsētā atrodas Rietummičiganas Universitāte, Kalamazū koledža un Kalamazū latviešu skola, kuru ir absolvējis bijušais Latvijas Republikas Ministru prezidents Krišjānis Kariņš. Pilsētā 1948. gadā sākuši ieceļot arī latvieši, 1950. gada 30. jūnijā 95 personas nodibināja Kalamazū un apkārtnes latviešu biedrību. Pašlaik pilsētā ir Kalamazū latviešu biedrība. Apmēram 40 km no Kalamazū atrodas Detroitas latviešu kopienas īpašums "Garezers". Tā kā pilsētas nosaukums Kalamazoo nav ierasts angliski runājošajiem cilvēkiem, tas ir kļuvis par metonīmu eksotiskām vietām, ir izveidojies teiciens "no Tombuktu līdz Kalamazū" (from Timbuktu to Kalamazoo).