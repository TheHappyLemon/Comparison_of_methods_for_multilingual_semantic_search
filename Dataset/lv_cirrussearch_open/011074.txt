WWE, Inc. ir amerikāņu izklaides kompānija, kas pārsvarā darbojas profesionālā restlinga jomā. Pašlaik tā ir lielākā profesionālā restlinga kompānija pasaulē, tās raidījumus vēro 13 miljoni cilvēku ASV, tās raidījumi tiek pārraidīti 30 valodās vairāk nekā 145 valstīs. Kompānijas galvenais īpašnieks, priekšsēdētājs un izpilddirektors ir Vinss Makmahons. Kopā ar sievu Lindu Makmahonu un viņu bērniem Šeinu Makmahonu un Stefāniju Makmahonu-Leveskjē (kompānijas viceprezidente) viņiem pieder 96% no WWE balsstiesībām. Kompānijas vadība atrodas Stemfordā, Konektikutas štatā, taču tās biroji atrodami arī Ņujorkā, Losandželosā, Londonā, Šanhajā, Tokijā, Singapūrā un Mumbajā. Kompānija tika dibināta 1952. gadā kā Capitol Wrestling Corporation, vēlāk nosaukumus mainījusi uz World Wide Wrestling Federation, World Wrestling Federation, World Wrestling Federation Entertainment, 2002. gadā tā kļuva par World Wrestling Entertainment, ko savukārt 2011. gadā saīsināja līdz WWE.