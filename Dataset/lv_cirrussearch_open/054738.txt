Frederiks Greiems "Freds" Molonijs (angļu: Frederick Graham “Fred” Moloney; dzimis 1882. gada 4. augustā, miris 1941. gada 24. decembrī) bija amerikāņu vieglatlēts, olimpiskās bronzas medaļas ieguvējs barjerskrējienā 1900. gada vasaras olimpiskajās spēlēs. 1900. gada vasaras olimpiskajās spēlēs Parīzē Molonijs startēja trijās vieglatlētikas skriešanas disciplīnās. No šīm trim disciplīnām viņš 110 metru barjerskrējienā ar rezultātu 15.6 sekundes ieguva 3. vietu. Šajā disciplīnā viņš piekāpās Džonam Maklīnam (rezultāts — 15.5 sekundes) un Alvinam Krencleinam (rezultāts — 15.4 sekundes). 200 metru barjerskrējienā viņš startēja tikai kvalifikācijas kārtā, kur ar rezultātu 27.6 sekundes ieguva 3. vietu un fināla skrējienam nekvalificējās. Savukārt 100 metru skriešanā viņš kvalifikācijas kārtas skrējienā ieguva 2. vietu ar rezultātu 11.5 sekundes un kvalificējās pusfinālam. Pusfināla skrējienā viņš ieguva 3. vietu, kas ļāva viņam startēt atkārtotajā skrējienā, kur viņš ieguva 4. līdz 6. vietu, jo precīzs viņa rezultāts nav zināms. Fināla kārtā viņš šajā disciplīnā nestartēja. Viņa brālis, Viljams Molonijs, arī startēja 1900. gada olimpiskajās spēlēs.