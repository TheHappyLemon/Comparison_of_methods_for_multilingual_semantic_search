Jeļena Berežnaja (krievu: Елена Викторовна Бережная; dzimusi 1977. gada 11. oktobrī Ņevinnomiskā) ir bijusī krievu daiļslidotāja, kas startēja pāru slidojumos un starptautiskās sacensībās pārstāvējusi arī Latviju. Pēc sportistes karjeras beigām pievērsusies politiskajai darbībai, ievēlēta Stavropoles novada domē. Starptautiskās karjeras sākumā pārstāvējusi Latviju pārī ar Oļegu Šļahovu. Viņi uzvarēja 1995. gada Trophée de France sacensībās, kā arī piedalījās 1994. gada ziemas olimpiskajās spēlēs, kur izcīnīja 8. vietu. 1996. gada janvārī J. Berežnaja guva nopietnu traumu (partneris lēcienā viņai trāpīja ar slidu pa galvu), pēc traumas uz laiku bija paralizēta un nespēja runāt, jo trauma skāra arī smadzenes. Tomēr jau tajā pašā gadā viņa atsāka trenēties kopā ar jaunu partneri — Antonu Siharulidzi no Sanktpēterburgas, tagad jau pārstāvot Krieviju. Pāris guva labus panākumus, uzvarot 1998. un 1999. gada Pasaules čempionātā, kā arī izcīnot sudraba medaļu 1998. gada ziemas olimpiskajās spēlēs. Savukārt 2002. gada ziemas olimpiskajās spēlēs J. Berežnaja un A. Siharulidze kļuva par olimpiskajiem čempioniem (pēc sacensībām zelta medaļa tika piešķirta arī Kanādas pārim Džeimijai Seilai un Dāvidam Peletjē). Uz trim mēnešiem 2000. gadā tikusi diskvalificēta par dopinga lietošanu.