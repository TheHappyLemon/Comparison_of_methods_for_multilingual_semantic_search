Sandomeža (poļu: Sandomierz), vecākos avotos Sandomira (vācu: Sandomir, latīņu: Sandomiria) ir pilsēta, gmina un apriņķa centrs Polijas dienviddaļā Vislas krastos, Sventokšiskas vojevodistes austrumos. Labi saglabājusies vecpilsēta, tūrisma centrs. Viduslaikos viena no svarīgākajām Polijas pilsētām un kņazistes centrs. XII gadsimta Galls Anonīms savā hronikā to nosaucis par vienu no trim (bez Krakovas un Vroclavas) galvenajām Polijas pilsētām. 1241., 1259. un 1287. gadā pilsētu nopostīja mongoļi. Pilsēta panīka pēc zviedru iebrukuma XVII gadsimtā. Pilsētā vēsturiski neattīstījās rūpniecība, tāpēc tā pamatā saglabājusi savu apbūves raksturu. Modesta Musorgska operas "Boriss Godunovs" darbība daļēji notiek Sandomežā. Pilsētas vārdā nosaukta viena no Sarkanās armijas uzbrukuma operācijām 1944. gadā - Ļvivas - Sandomiras operācija.