Amanda Pīta (angļu: Amanda Peet; dzimusi 1972. gada 11. janvārī) ir amerikāņu televīzijas un kino aktrise. Savu karjeru sāka ar nelielām lomām televīzijā un kino debitēja filmā Animal Room (1995). Viņas atveidotā Džila Sentklēra filmā "Visi deviņi jardi" (2000) atnesa viņai plašāku atpazīstamību, un kopš tā laika viņa filmējusies dažādās filmās, piemēram, Saving Silverman (2001), "Augstākās pakāpes noziegumi" (2002), "Citā rindā" (2002), "Igbijs iet uz leju" (2002), Something's Gotta Give (2003), "Identitāte " (2003), Melinda and Melinda (2004), "Gandrīz kā mīlestība" (2005), Syriana (2005), "Cīņa par planētu Terra" (2007), Martian Child (2008), The X-Files: I Want to Believe (2008), "2012" (2009), Please Give (2010), "Gulivera ceļojumi" (2010), The Way, Way Back (2013), "Identitātes zagle" (2013), Trust Me (2013), "Gulēt ar citiem cilvēkiem" (2015). Televīzijā Pīta attēloja Žaklīnu Beretu seriālā Jack & Jill (1999–2001), Tīnu Morisu seriālā Togetherness (2015–2016), Džūlu seriālā Brockmire (2016–2020) un Betiju Broderiku seriāla Dirty John otrajā sezonā (2020). Viņa ir viena no Netflix seriāla The Chair (2021) scenārija autoriem un izpildproducentiem.