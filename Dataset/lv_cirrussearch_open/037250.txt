Pavīķes, pavīķu ģints (Alburnoides) ir viena no karpu dzimtas (Cyprinidae) ģintīm, kas apvieno 33 saldūdens zivju sugas. Tās mājo Eiropā un Āzijā. Pēdējos gados ģints strauji papildinās ar jaunām sugām. Vairākas pasugas mūsdienās tiek izdalītas kā atsevišķas sugas, kā arī, piemēram, Grieķijas pavīķe (Alburnoides thessalicus) pārcelta uz pavīķu grupu no vīķu ģints (Alburnus). Pavīķēm ķermenis samērā augsts, no sāniem saplacināts. Mute vērsta uz priekšu. Gar sānu līniju pavīķēm ir raksturīgi mazi, melni punktiņi.