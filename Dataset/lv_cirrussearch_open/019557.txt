Ammerezers (vācu: Ammersee — 'Dzintara ezers') ir ezers Vācijas dienvidos, Bavārijā, dienvidrietumos no Minhenes. Vistālāk ziemeļos novietotais Priekšalpu ezers. Ezers veidojies pēcleduslaikmeta periodā, tā ūdens apmaiņas periods ir 2,7 gadi. Ezera līmenis krītas — vēl rakstītos avotos minēts ievērojami lielāks ezers, nekā tas ir tagad. Ezera dienvidos esošā Švēdenes sala pamazām savienojas ar sauszemi. Ezera ūdens kvalitāte ievērojami pasliktinājās līdz 1960. gadu beigām, kad tika uzsākta programma ezera vides kvalitātes uzlabošanai. Jau 1980. gadu vidū ezers kļuva no eitrofa par mezotrofu un ezera ūdenī var redzēt jau ap 2 metrus dziļi. Populārs tūrisma objekts; šeit atpūšas pilsētnieki no Augsburgas un Minhenes. Izbraukumu kuģīšu satiksme. Ezers atrodas seno ķeltu dzintara ceļā, kas veda uz Brennera pāreju, no kā arī cēlies ezera nosaukums.[nepieciešama atsauce] 1976. gadā Ammerezers tika iekļauts Rāmsaras konvencijas aizsargājamo vietu sarakstā.