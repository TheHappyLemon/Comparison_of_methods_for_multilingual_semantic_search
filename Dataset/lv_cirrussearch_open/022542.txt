Kanopuss (latīņu: Canopus), pazīstams arī kā Kuģa Ķīļa Alfa jeb Kuģa Ķīļa α (α Car; Alpha Carinae), ir otra spožākā zvaigzne nakts debesīs (aiz Sīriusa), kas atrodas Kuģa Ķīļa zvaigznājā. Kanopuss atrodas aptuveni 313 gaismas gadus attālumā no Zemes un ir vismaz 9 reizes masīvāks par Sauli. Arī tā rādiuss ir samērā iespaidīgs — tas ir teju 70 reizes lielāks nekā Saulei, padarot to par vienu no lielākajām zvaigznēm Saules sistēmas apkārtnē. Turklāt, pateicoties savam spožumam, Kanopuss ir kalpojis par svarīgu objektu navigācijas vēsturē.