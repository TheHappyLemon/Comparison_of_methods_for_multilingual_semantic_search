Šis raksts ir par upi Vidzemē. Par citām jēdziena Seda nozīmēm skatīt nozīmju atdalīšanas lapu. Seda ir līdzenumu upe Ziemeļvidzemē Valkas un Valmieras novados. Sākas Žuldiņu purva ziemeļu malā pie autoceļa P23. Tek pa Sedas līdzenuma ziemeļu daļu un Burtnieka līdzenumu. Krasti apauguši ar krūmiem, daudzviet pārpurvoti un staigni. Baseinā daudz mežu, pārpurvotu pļavu un purvu. Lielākais no tiem ir Sedas tīrelis, kura pretējā malā atrodas Sedas pilsēta. Lielākā daļa upes tecējuma regulēta. Ietek Burtnieka ezerā. Salīdzinoši nelielā krituma dēļ (0,35 m/km) palos applūdina plašas purvu un kūdras ieguves lauku teritorijas. Lielākā apdzīvotā vieta upes krastos ir Daksti. Upi šķērso autoceļi A3, P17, P23, P24 un Rīgas - Valgas dzelzceļš. Laivošanai iesaka upes vidusteci no Dakstiem līdz autoceļam P17, kur daļa posma ir mākslīgi paplašināta un tek pa stāvu ieleju līdz 12 metru augstumam. Lejtece ir purvaina, aizaugusi un ar bebru aizsprostiem. Pēc 20. gadsimta vidus datiem, upē mīt līdakas, ālanti, asari, plauži, raudas.