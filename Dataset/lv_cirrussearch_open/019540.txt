Ekonelsona (Eco-Nelson) ir privāta ekoloģiska polārstacija Nelsona salā Dienvidšetlendas salu arhipelāgā Antarktikā. Izvietojusies salas ziemeļu galā no ledus brīvā oāzē Edžela līča krastā. Staciju 1989. gadā nodibināja čehu polārpētnieks, alpīnists un rakstnieks Jaroslavs Pavlīčeks (Jaroslav Pavlíček). Stacijas pētījumu un izglītojošā programma vērsta uz ekoloģiskas «zaļās mājas» popularizēšanu cilvēku izdzīvošanai nelabvēlīgos apstākļos. Programmā piedalās visu vecuma grupu un kategoriju cilvēki, ieskaitot bērnus un invalīdus. Programmas dalībnieki uzturas stacijā no 20 dienām līdz vienam gadam, nokļūšanu Antarktikā un uzturēšanos apmaksājot paši.