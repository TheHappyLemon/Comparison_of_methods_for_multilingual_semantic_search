Agata Kristi (krievu: Агата Кристи) bija PSRS un Krievijas rokgrupa no Jekaterinburgas, kuru 1985. gadā dibināja Vadims Samoilovs, Aleksandrs Kozlovs un Pjotrs Majs. Tās sākotnējais nosaukums — VIA RTF UPI (ВИА РТФ УПИ), 1988. gadā pārdēvēta par Agata Kristi. Kļuva par vieno no pazīstamakām Krievijas rokgrupām 1990. gadu otrajā pusē. Grupas sastāvs vairakkārt mainījies, bet visu laiku tās līderi bija Vadims Samoilovs un viņa jaunākais brālis Gļebs, kurš pievienojās grupai 1988. gada sākumā. Viņi kopā ar taustiņinstrumentālistu Aleksandru Kozlovu ir arī visu grupas dziesmu autori. Grupa spēlēja dažādu žanru mūziku, ieskaitot gotisko roku, postpanku, alternatīvo roku, psihedēlisko roku, glemroku, ārtroku un smago roku. Darbības laikā grupa izdeva 10 studijas albumus, 5 kompilāciju albumus, 2 remiksu albumus, 3 minialbumus un 18 mūzikas klipus. 2009. gadā grupa paziņoja par darbības beigšanu un devās pēdējā koncertturnejā pa Krieviju un tuvākajām kaimiņvalstīm. 2010. gadā grupa izdeva savu pēdējo albumu "Epilogs" un nospēlēja pēdējo koncertu festivālā Našestvije. Pēc Agata Kristi darbības izbeigšanas Gļebs Samoilovs kopā ar klaviernieku Konstantīnu Bekrevu un bundzinieku Dmitriju Hakimovu izveidoja grupu The Matrixx.