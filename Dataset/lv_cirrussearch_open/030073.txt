Cyclorrhapha ir bez nosaukuma taksona grupa, kas kopīgi ar dejotājmušu virsdzimtu (Empidoidea) veido lielāko mušu infrakārtas (Muscomorpha) grupu - Eremoneura. Šī mušu grupa tiek iedalīta divās sekcijās: Aschiza un Schizophora. Šīs ir evolucionāri visattīstītākās mušas visā mušveidīgo apakškārtā (Brachycera). To kāpuri atgādina tauriņu kāpurus, lielākā daļa šīs grupas mušu ir īsas un druknas, kuru ķermeni sedz īsi matiņi. Cyclorrhapha mušām raksturīgs, ka to kāpuriem ir samazināta galvas kapsula un tiem ir īpatnēja kūniņa – pupārijs, kas veidojas, kāpura ādai paliekot kā papildsegai uz kūniņas apvalka. Kad kāpurs metamorfozes ceļā ir kļuvis par pieaugušu īpatni, tas izlien no pupārija, galvgalī saraujot vāji veidotu cirkulāru šuvi. Cyclorrhapha mušas vairojas vai nu augu, vai dzīvnieku materiālā, kas var būt gan dzīvs organisms, gan trūdu formā.