Sergejs Inšakovs (dzimis 1971. gada 27. decembrī) ir bijušais Latvijas vieglatlēts, startējis sprinta distancēs. Dzimis Tulā, Krievijas PFSR, taču astoņu mēnešu vecumā kopā ar ģimeni pārvācies uz Ludzu. PSRS junioru izlases sastāvā 1990. gadā S. Inšakovs kļuva par pasaules vicečempionu 4x100 m stafetē. Piedalījies 1996. gada vasaras olimpiskajās spēlēs Atlantā, kur startējis gan 100, gan 200 metru distancēs. Īsajā sprintā izcīnīja 45. vietu ar rezultātu 10,42 sekundes, savukārt uz pusi garākā distancē — 11. vietu (20,48 sekundes). Piedalījies divos Pasaules čempionātos (1995, 1997), kā arī 2002. gada Eiropas čempionātā Minhenē. 2002. gadā beidzis karjeru. S. Inšakovs ir pašreizējā Latvijas rekorda 200 m īpašnieks, ilgu laiku bija arī Latvijas rekordists 100 m distancē, taču 2011. gadā viņu pārspēja Ronalds Arājs.