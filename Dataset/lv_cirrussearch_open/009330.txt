Donalds Džordžs Bredmens (angļu: Sir Donald George Bradman; 1908. gada 27. augusts — 2001. gada 25. februāris) bija austrāliešu kriketa spēlētājs, spēlēja sitēja pozīcijā. Viņš tiek uzskatīts par visu laiku izcilāko sitēju kriketa vēsturē, tāpat viņš tiek uzskatīts par vienu no visu laiku izcilākajiem kriketa spēlētājiem šī sporta veida vēsturē. Viņa izcilais sišanas procents izlases spēlēs (99,94%) tiek uzskatīts par visu laiku izcilāko sasniegumu visos lielajos sporta veidos. Stāsts par jaunā D. Bredmena trenēšanos vienatnē ar kriketa stump un beisbola bumbu vēl joprojām ir Austrālijas folkloras sastāvdaļa. Viņš ļoti ātri kļuva par Austrālijas izlases spēlētāju. Jau pirms savas 22. dzimšanas dienas viņš uzstādīja vairākus rezultativitātes rekordus, no kuriem daudzi nav pārspēti arī mūsdienās. Viņš kļuva par Austrālijas sporta elku Lielās Depresijas laikā. Vairāk nekā 50 gadus pēc karjeras beigām 2001. gadā Austrālijas premjerministrs Džons Hauards nosauca D. Bredmenu par izcilāko dzīvojošo austrālieti. Taču 2001. gada februārī viņš mira 92 gadu vecumā. 2008. gada 27. augustā tika izdota jubilejas zelta monēta 5 dolāru vērtībā ar viņa attēlu par godu sportista 100. dzimšanas dienai. 2009. gadā viņš tika uzņemts Kriketa slavas zālē. D. Bredmena vārds ir kā prototips izcilībai gan kriketā, gan arī citur. Bijušais Austrālijas premjerministrs Dž. Hovards ir ticis nosaukts par "politikas Donaldu Bredmenu", Šrilankas kriketists Mutiahs Muralitarans savukārt par "mešanas Donaldu Bredmenu". Par D. Bredmenu ir tikušas sarakstītas vairāk biogrāfijas grāmatas nekā par kādu citu austrālieti.