"Babilona" (angļu: Babylon) ir 2022. gada ASV vēsturiska komēdijdrāmas filma. Filmas scenārists un režisors ir Damjēns Šazels. Lomas atveido Breds Pits, Margota Robija, Djēgo Kalva, Džīna Smārta, Džovans Adepo un Li Dzjuņa Li. Filmas sižets atspoguļo vairāku varoņu karjeras uzplaukumu un kritumu Holivudas pārejā no mēmām uz skaņu filmām 20. gadu beigās. Šazels uzsāka darbu pie filmas 2019. gada jūlijā un Lionsgate plānojās kā galvenais filmas izplatītājs. 2019. gada novembrī paziņoja, ka studija Paramount Pictures iegādājusies filmas izplatīšanas tiesības. Lielākā daļa no aktieru ansambļa filmai pievienojās laika posmā no 2020. gada janvāra līdz 2021. gada augustam. Filmēšana norisinājās Losandželosā no 2021. gada jūlija līdz tā paša gada oktobrim. Filmas "'Babilona" pirmizrāde notika 2022. gada 15. decembrī Losandželosā, bet ASV kinoteātros filma bija skatāma no 23. decembra. Latvijā filmas pirmizrāde notika 2023. gada 20. janvārī. Filma saņēma pozitīvas kritiķu atsauksmes par tās operatora darbu, skaņu celiņu un aktierspēli, bet kritizēta par scenāriju un ilgumu. Tā nominēta 80. Zelta globusa balvai piecās kategorijās, tostarp arī kategorijā "Labākais mūzikls vai kinokomēdija", un 28. Critics' Choice balva deviņās kategorijās, tostarp kategorijā "Labākā filma".