Omuļupe, arī Ehne (igauņu: Õhne jõgi), ir upe Igaunijā un Latvijā, Vertsjerva pieteka. Iztek no Veisjerva ezera Sakalas augstienē, tek dienvidrietumu virzienā pa purvainu apvidu. Līdz Alas ciemam upes gultne regulēta, taisnota. Pie Tāgeperas upe pagriežas dienvidaustrumu virzienā un tek līdz Latvijas robežai. Latvijā upe 11 km tek pa Valkas novada Ērģemes pagasta teritoriju ziemeļos no Omuļiem, strauji pagriežas uz austrumiem un atgriežas Igaunijā. Upes krastā agrāk atradās Omuļu muiža, pirms pašas Igaunijas robežas uzstādināts dzirnavezers. Pēc atgriešanās Igaunijā upe pagriežas uz ziemeļiem, kur pa Vertsjerva zemieni tek līdz Vertsjervam. Lielākās pietekas ir Jeku un Helme, lielākās apdzīvotās vietas krastos — Terva un Tāgepera.