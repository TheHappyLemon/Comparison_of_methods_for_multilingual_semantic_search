"Bon Jovi" ir amerikāņu smagā roka mūzikas grupa no Ņūdžersijas. Tās līderis ir solists Džons Bon Džovi, kura uzvārdā arī nosaukta grupa. "Bon Jovi" 1980. gadu vidū un otrajā pusē kļuva par vienu no pasaules populārākajām rokgrupām, turpinot veiksmīgi darboties arī 1990. un 2000. gados. Visā pasaulē kopā ir pārdoti vairāk nekā 120 miljoni albumu eksemplāru. Grupa savā pastāvēšanas vēsturē ir izdevusi 10 studijas albumus, 3 labāko dziesmu izlases, kā arī 1 koncertieraksta albumu. "Bon Jovi" vispopulārākais un pārdotākais albums ir 1986. gada "Slippery When Wet", kas pārdots 27 miljonos kopiju. Pazīstamākās un lielākos panākumus guvušās grupas dziesmas ir "Livin' on a Prayer", "You Give Love a Bad Name", "Bed of Roses", "Always" un "It's My Life".