Urawa Red Diamonds, saukts arī vienkārši Urawa Reds, ir profesionāls Japānas futbola klubs, kas spēlē Japānas augstākajā līgā — J1 League. Kluba spēles bijušas apmeklētākās no visiem J-League klubiem četrpadsmit no divdesmit pirmajām līgas sezonām. 2016. gadā kluba spēles apmeklēja vidēji gandrīz 37 000 skatītāju. Pēc tam, kad klubs 2001. gadā sāka spēles aizvadīt jaunajā Saitamas stadionā, apmeklējums strauji pieauga un 2008. gadā tika sasniegts vidējais apmeklējums vairāk kā 47 000 skatītāji. Kluba nosaukums Red Diamonds saistīts ar kluba pirmsprofesionālo ēru, kad tas bija Mitsubishi uzņēmuma sporta klubs. Mitsubishi logo iekļauti trīs sarkani dimanti, viens no kuriem ir saglabāts esošajā kluba logo. Klubs bāzēts Saitamā, Saitamas prefektūrā, bet nosaukums nācis no bijušās Uravas pilsētas, kas tagad ir daļa no Saitamas.