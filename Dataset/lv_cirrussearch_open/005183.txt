Stīvens Džese Džeksons (angļu: Stephen Jesse Jackson: dzimis 1978. gada 4. aprīlī Portartūrā, Teksasas štatā, ASV) ir profesionāls amerikāņu basketbolists, spēlē uzbrūkošā aizsarga un vieglā uzbrucēja pozīcijās. Pašlaik (2013) pārstāv NBA klubu Sanantonio "Spurs". 1997. gada NBA draftā viņu izraudzījās Fīniksas "Suns" otrajā kārtā ar kopējo 43. kārtas numuru. Lai arī viņš tika draftēts 1997. gadā pirmo spēli NBA viņš aizvadīja 2000.—2001. gada NBA sezonas laikā Ņūdžersijas "Nets" sastāvā. Pirms tam viņš spēlēja Kontinentālās basketbola asociācijas klubā Lakrūsas "Bobcats", vēl bija Austrālijas, Venecuēlas un Dominikānas klubu spēlētājs. NBA karjeras laikā spēlējis Ņūdžersijas "Nets", Sanantonio "Spurs", Atlantas "Hawks", Indiānas "Pacers", Goldensteitas "Warriors", Šarlotas "Bobcats", Milvoki "Bucks" klubu sastāvos, pašlaik pārstāv "Spurs". 2003. gadā kopā ar "Spurs" izcīnīja NBA čempiontitulu.