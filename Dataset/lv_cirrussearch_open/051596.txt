Ukraine International Airlines reiss 752 (PS752) bija Ukrainas lidsabiedrības Ukraine International Airlines starptautisks pasažieru lidmašīnas reiss no Teherānas Irānā uz Kijevu Ukrainā 2020. gada 8. janvārī. Boeing 737-8KV lidmašīna tika notriekta neilgi pēc pacelšanās apmēram 15 km no lidostas. Lidmašīnā atradās 167 pasažieri un 9 apkalpes locekļi, kas visi (kopā 176 personas) gāja bojā. Saskaņā ar ASV, Kanādas un Lielbritānijas izlūkdienestiem lidmašīnu notrieca irānieši ar zeme—gaiss tipa raķeti. Vēlāk notriekšanu atzina arī Irānas oficiālie pārstāvji, nosaucot to par cilvēcisku kļūdu saasinātā militārā situācijā. Šī ir lielākā aviokatastrofa Irānas teritorijā pēdējos vairāk nekā 10 gados. Tā notika ASV un Irānas politiskās krīzes laikā dažas stundas pēc tam, kad Irānas bruņotie spēki ar raķetēm apšaudīja divas ASV bruņoto spēku bāzes Irākā, kas bija atbilde ASV veiktajai Kāsema Soleimānī nogalināšanai dažas dienas iepriekš.