Swindon Town Football Club ir profesionāls Anglijas futbola klubs no Svindonas pilsētas, kas piedalās Anglijas ceturtajā spēcīgākajā futbola līgā jeb League Two. Klubs tika dibināts 1879. gadā. Kopš 1896. gada klubs savas mājas spēles aizvada County Ground stadionā, kurā ir 15 547 skatītāju vietas. 1969. gadā klubs izcīnīja savu pirmo un pašreiz vienīgo trofeju – Anglijas Līgas kausu, finālā pieveicot Arsenal. 1990. gadā klubs uzvarēja Otrās divīzijas izslēgšanas spēlēs, tomēr dalība Anglijas augstākajā līgā nākamajā sezonā klubam tika liegta, pārkāptu Anglijas futbola līgas noteikumu dēļ. 1993. gadā, trenera Glena Hodla vadībā, klubs pirmo reizi iekļuva Anglijas augstākajā futbola līgā, Anglijas Premjerlīgā, kur pavadīja vienu sezonu.