Nacionālais polāro pētījumu institūts (japāņu: 国立極地研究所; bieži izmantota abreviatūra NIPR no iestādes angļu valodas nosaukuma National Institute of Polar Research) ir Japānas galvenā arktiskos un antarktiskos pētījumus koordinējošā institūcija. Par institūcijas pirmsākumu var uzskatīt 1961. gada maijā Izglītības, zinātnes un kultūras ministrijas paspārnē izveidoto Polāro pētījumu institūtu, kura uzdevums bija Japānas antarktisko pētījumu ekspedīcijas iegūto materiālu un pētījumu uzglabāšana, katalogizēšana un pētīšana. 1962. gada aprīlī Nacionālajā zinātnes muzejā tiek nodibināts Polārais departaments. 1966. gada aprīlī muzejs un departaments tiek reorganizēti un pēc vairākkārtējām pārdēvēšanām tas saucas par Polāro pētījumu nodaļu. 1970. gadā tas kļūst par Polāro pētījumu centru un tiek izveidotas atsevišķas operāciju, pētījumu, materiālu un administratīvā nodaļas un centrs veidojas par antarktisko ekspedīciju galveno koordinatoru. 1973. gada 29. septembrī tiek nodibināts Nacionālais polāro pētījumu institūts un par tā galveno pētījumu bāzi kļūst Šovas stacija Antarktīdā. Paplašinot pētījumu programmu tiek nodibinātas Midzuho (1970-1987), Asukas (1985-1991) un Domufudži (1995) stacijas Antarktīdā, kā arī NIPR stacija (1990) Nīolesunnā Svalbārā. Kopš 2009. gada maija institūta ofiss atrodas Tačikavas pilsēta Tokijas prefektūrā.