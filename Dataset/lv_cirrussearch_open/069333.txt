Bakalaurs (angļu: bachelor's degree) ir sākotnējais akadēmiskais grāds, ko piešķir personām, kuras ir pabeigušas attiecīgas augstākās izglītības programmas jeb pabeigta pirmā līmeņa augstākā izglītība valstīs, kas piedalās Boloņas procesā. Bakalaura studiju ilgums dažādās valstīs un dažādās studiju programmās svārstās no 3 līdz 6 gadiem. Studiju ilgums ir atkarīgs no skolu un pirmstudiju apmācības specifikas dažādās valstīs, kā arī no specialitātes sarežģītības. Eiropas Savienībā, Kanādā un ASV lielākajā daļā specialitāšu tas ir 4 gadi, bet medicīnas specialitātēs tas parasti ir 5–6 gadi. Pēc bakalaura grāda iegūšanas absolventam ir tiesības strādāt specialitātē un ieņemt amatus, kuros nepieciešama augstākā izglītība, kā arī turpināt studijas maģistrantūrā. Lielākā daļa augstskolu absolventu ES un Ziemeļamerikā pēc bakalaura grāda iegūšanas neturpina studijas maģistrantūrā, jo bakalaura grāds ir pilnvērtīgas augstākās izglītības apliecinājums.