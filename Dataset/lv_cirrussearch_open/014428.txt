2012. gada Tour de France bija 99. Tour de France velobrauciens, kas norisinājās no 2012. gada 30. jūnija līdz 22. jūlijam. Tūre sākās ar prologu Beļģijas pilsētā Ljēžā, turpinājās Francijas (un nedaudz arī Šveices) ceļos, bet noslēdzās pēc aizvadītiem 20 posmiem un 3497 kilometriem kā vienmēr Elizejas laukos, Parīzē. 2012. gada Tour de France piedalījās 22 komandas un 198 riteņbraucēji. Šajā gadā Tour de France nepiedalījās Latvijas riteņbraucēji. Iepriekšējā gada uzvarētājs Keidels Evanss (Austrālija, BMC Racing Team) startēja arī šā gada Tour de France (tomēr kopvērtējumā palika piektajā vietā, nespējot veiksmīgi nobraukt izšķirīgajos kalnu etapos). Toties nestartēja otrās vietas ieguvējs un pēc Alverto Kontadora diskvalifikācijas par 2010. gada Tour de France uzvarētāju pasludinātais Andi Šleks (Luksemburga, RadioShack-Nissan), kurš bija guvis traumu velobraucienā Critérium du Dauphiné. Dopinga diskvalifikācijas dēļ nestartēja arī trešais no tobrīd aktīvajiem Tour de France uzvarētājiem A. Kontadors. Par galvenajiem favorītiem līdzās K. Evansam tika uzskatīti šajā sezonā izcilu sniegumu rādošais Bredlijs Viginss (Lielbritānija, RadioShack-Nissan), kā arī 2012. gada Giro d'Italia uzvarētājs Raiders Hešedāls (Kanāda, Garmin-Sharp), Vinčenco Nibali (Itālija, Liquigas-Cannondale) un Frenks Šleks (Luksemburga, RadioShack-Nissan). Par velobrauciena uzvarētāju pirmo reizi kļuva Lielbritānijas riteņbraucējs Bredlijs Viginss no Team Sky, kļūstot par pirmo britu velobraucēju, kas triumfējis Tour de France. Velobrauciena vadībā viņš izvirzījās jau 7. posmā un savu pārsvaru pārliecinoši nostiprināja abos braucienos ar atsevišķu startu. Otrajā vietā palika viņa komandas biedrs un tautietis Kriss Frūms, kurš kopvērtējumā zaudēja uzvarētājam 3 minūtes un 21 sekundi, bet trešajā - Itālijas sportists Vinčenco Nibali (Liquigas-Cannondale). "Kalnu karaļa" raibo kreklu tūres noslēgumā ieguva mājinieks Tomass Feklers (Team Europcar), savukārt labākā sprintera zaļo kreklu - Peters Sagans (Slovākija, Liquigas-Cannondale), kurš, tāpat kā viņa galvenie konkurenti sprinteri Andrē Greipels un Marks Kevendišs, izcīnīja visvairāk - trīs uzvaras atsevišķos posmos. M. Kevendišam pēc šī gada sacensībām bija jau 23 posmu uzvaras prestižākajā daudzdienu velobraucienā. Komandu kopvērtējumā uzvarēja Luksemburgas komanda RadioShack-Nissan, lai gan tās līderis Frenks Šleks izstājās no velobrauciena pēc paziņojuma par pozitīvām dopinga analīzēm. Par labāko jauno braucēju 2012. gada Tor de France kļuva Tīdžejs van Garderens (ASV, BMC Racing Team).