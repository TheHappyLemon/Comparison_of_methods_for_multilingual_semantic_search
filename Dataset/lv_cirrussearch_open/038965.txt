Endrū Džeremijs Veikfīlds (angļu: Andrew Jeremy Wakefield; dzimis 1957. gadā) ir bijušais britu gastroenterologs un medicīnas pētnieks, kuru izslēdza no Apvienotās Karalistes mediķu reģistra par viņa 1998. gadā publicēto pētījumu un citiem pierādītiem pārkāpumiem, kas atbalstīja šobrīd apgāzto apgalvojumu, ka pastāv sakarība starp masalu, cūciņu un masaliņu (MMR) vakcīnas izmantošanu un autisma un zarnu slimību parādīšanos. Pēc pētījuma publicēšanas citi pētnieki nespēja atkārtot Veikfīlda atklājumus vai apstiprināt viņa hipotēzi par saistību starp MMR vakcīnu un autismu vai autismu un kuņģa-zarnu trakta slimībām. 2004. gadā Sunday Times žurnālists Braiens Dīrs veica izmeklēšanu, kas atklāja iepriekš nezināmu Veikfīlda finansiālu interešu konfliktu un līdz ar to vairums viņa publikācijas līdzautoru atsauca savu atbalstu pētījuma interpretācijai. Apvienotās Karalistes vispārējā medicīnas padome veica izmeklēšanu par iespējamiem Veikfīlda un divu viņa bijušo kolēģu pārkāpumiem. Izmeklēšana koncentrējās uz daudziem Dīra atklājumiem, ieskaitot to, ka ar autismu slimajiem bērniem tika veiktas nevajadzīgi invazīvas medicīnas procedūras, piemēram, kolonoskopija un lumbālpunkcija un to, ka Veikfīlds darbojās bez nepieciešamā ētikas padomes apstiprinājuma.