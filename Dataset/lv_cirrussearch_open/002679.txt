Galaxy 15 bija ASV uzņēmuma Intelsat sakaru pavadonis. 2005. gadā to palaida PanAmSat vajadzībām. 2006. gadā PanAmSat apvienojās ar Intelsat, un pavadonis pārgāja tā īpašumā. Tā pēdējais darbības punkts bija ģeostacionārajā orbītā 133° rietumu garuma, kur nodrošināja sakaru pakalpojumus Ziemeļamerikai. 2022. gada 10. augustā atkal zaudēta kontrole pār Galaxy 15, un tas nekontrolēti dreifē. 2010. gada aprīlī Galaxy 15 kļuva nevadāms, un sāka dreifēt ģeostacionārajā orbītā. Sākotnēji uzskatīja, ka problēmu radīja Saules uzliesmojums, kas sabojāja pavadoņa elektroniku. Vēlāka analīze liecināja, ka visticamākais iemesls ir statiskās elektrības uzkrāšanās un tās izlāde. Tā kā pavadonī netika izslēgusies aparatūra, tad tas nepārtraukti raidīja, potenciāli radot traucējumus citu pavadoņu signāliem, kas darbojas tajā pašā frekvencē. Maijā Galaxy 15 pietuvojās SES World Skies piederošajam pavadonim AMC-11 (131° R). Tā kā radās signālu interference, tad nācās manevrēt AMC-11, lai tos attālinātu. Jūnijā Galaxy 15 pārvietojās garām Galaxy 13/Horizons-1 (127° R). Jūlija beigās tas pietuvojās Galaxy 14 (125° R). Oktobrī pavadonis pagāja garām Anik F2 (111,1° R). Decembrī tas pārvietojās garām SES-1 (101° R). Decembra beigās tas pietuvojās Inmarsat 4F3 (98° R). Lai nodrošinātu sakarus Galaxy 15 lietotājiem, no 129° R uz 133° R pozīciju tika pārvietots Galaxy 12. Inženieri no Intelsat un Orbital Sciences Corp. sākotnēji cerēja, ka aptuveni augusta beigās pavadonis zaudēs orientāciju un saules baterijas vairs nenodrošinās elektroapgādi, līdz ar to tā raidītāji pārtrauks darboties, bet tik drīz tas nenotika. 27. decembrī Intelsat paziņoja, ka beidzot izdevies nodibināt sakarus ar Galaxy 15. 23. decembrī pavadonim bija pilnībā izlādējušies akumulatori, un tā sakaru aparatūra pārstartējās. Inženieriem izdevās nosūtīt komandas, un pavadonis tās izpildīja. Tad Galaxy 15 tika ievadīts "drošajā režīmā", kad tas nepilda citus uzdevumus, bet gaida komandas no zemes. Lai novērstu analoģisku atgadījumu, kad tika zaudēta kontrole pār pavadoni, Galaxy 15 tika augšupielādēts programmatūras ielāps. Šādi ielāpi tika nosūtīti visiem Intelsat piederošajiem Orbital Sciences Star 2 platformas pavadoņiem jau oktobrī. Kosmiskais aparāts 2011. gada 14. janvārī tika pārvietots uz 93° R pozīciju vairāku nedēļu testēšanai. Aprīlī tas sasniedza 133° R punktu. Oktobra vidū Galaxy 15 atsāka klientu apkalpošanu no 133° R pozīcijas. Savukārt Galaxy 12 tika pārvietots uz 132,9° R, kur īslaicīgi atradās kā rezerve; decembrī to pārvietja uz 129° R punktu (savu sākotnējo pozīciju). 2022. gada 10. augustā atkal tika zaudēta kontrole pār Galaxy 15, ko saistīja ar kosmisko laikapstākļu iedarbību. Pavadonis sāka dreifēt uz austrumiem no 133° R punkta. 31. augustā kosmiskajā aparātā izslēdzās retranslatora aparatūra, kā tas bija ieprogrammēts automātiski, ja tiek zaudēta kontrole pār pavadoni (21 diena pēc pēdējās komandas).