Atbilstoši portugāļu personvārdu došanas paražām šī cilvēka pirmais jeb mātes uzvārds ir Antunišs, bet otrais jeb tēva uzvārds — Koimbra. Arturs Antunišs Koimbra (Brazīlijas portugāļu: Arthur Antunes Coimbra, izrunā: [aʁˈtuʁ ɐ̃ˈtũnis koˈĩbɾɐ]; dzimis 1953. gada 3. martā), plašāk pazīstams kā Ziku (Zico), ir bijušais brazīliešu futbolists, pašlaik — futbola treneris. Spēlētāja karjeras laikā spēlējis pussarga pozīcijā. Bieži tiek saukts par "balto Pelē", tiek uzskatīts par vienu no labākajiem futbolistiem pasaulē 1970. gadu beigās un 1980. gadu sākumā. 2004. gadā bijušais Brazīlijas futbolists Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Profesionāļa karjeras laikā spēlējis Brazīlijā, Itālijā un Japānā. Trīs reizes kļuvis par Brazīlijas čempionu. Trīs reizes ticis atzīts par Dienvidamerikas gada labāko futbolistu, 1983. gadā atzīts par gada labāko spēlētāju World Soccer vērtējumā. Brazīlijas izlases sastāvā aizvadījis 72 spēles, kurās guvis 52 vārtus. Spēlējis trijos Pasaules kausos (1978, 1982, 1986), 1978. gadā tika izcīnīta 3. vieta. Pēc spēlētāja karjeras beigām kļuvis par treneri, 1996. gada jūlijā dibinājis klubu Centro de Futebol Zico Sociedade Esportiva, ko arī pats trenēja. Vēl ir trenējis Japānas un Irākas izlases, kā arī Japānas, Turcijas, Uzbekistānas, Krievijas un Grieķijas klubus. Kā Japānas izlases treneris izcīnīja 2004. gada Āzijas kausu.