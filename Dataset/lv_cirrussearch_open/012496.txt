Efedrīns (Ephedrinum, C10H15NO) ir simpatomimētisks amīns, ko parasti lieto kā stimulantu, apetītes nomācēju u.c. To satur dažādi efedras dzimtas augi. Tā struktūra ir līdzīga metamfetamīna un amfetamīna atvasinājumiem. Efedrīnu saturošie izstrādājumi Latvijā ir recepšu zāles. Efedrīns ir iekļauts Latvijā kontrolējamo narkotisko vielu, psihotropo vielu un prekursoru III sarakstā (bīstamās psihotropās vielas, kuras var tikt izmantotas ļaunprātīgos nolūkos). Saskaņā ar likuma "Par Krimināllikuma spēkā stāšanās un piemērošanas kārtību" 2. pielikumu, efedrīna daudzums līdz 0,6 gramiem atzīstams par nelielu, bet virs 10 gramiem — par lielu.