Šis raksts ir par brazīliešu futbolistu. Par citām jēdziena Ronaldu nozīmēm skatīt nozīmju atdalīšanas lapu. Atbilstoši portugāļu personvārdu došanas paražām šī cilvēka pirmais jeb mātes uzvārds ir Nazario, bet otrais jeb tēva uzvārds — Lima. Ronaldu Luišs Nazariu de Lima (Brazīlijas portugāļu: Ronaldo Luis Nazário de Lima; dzimis 1976. gada 18. septembrī, Riodežaneiro, Brazīlijā) jeb Ronaldu (portugāļu: Ronaldo) ir bijušais brazīliešu futbola uzbrucējs, kurš tiek uzskatīts par vienu no labākajiem spēlētājiem futbola vēsturē. Profesionālo karjeru viņš uzsāka Belohorizontes "Cruzeiro" klubā 1993. gadā. Pirmo reizi ārzemju klubā Ronaldu spēlēja 1994. gadā, kad tika aizmainīts uz Eindhovenas PSV. Brazīlijas izlasē viņš debitēja 1994. gadā un aktīvi tajā spēlēja līdz 2006. gadam. Spēlējis FC Barcelona, Milānas "Internazionale", Madrides "Real" un AC Milan. Pēdējais profesionālais klubs viņa karjerā bija Sanpaulu "Corinthians Paulista". 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. 2011. gada 14. februārī Ronaldu paziņoja par futbolista karjeras beigām, bet 1. jūnijā aizvadīja atvadu spēli Brazīlijas izlasē (1:0 pret Rumāniju).