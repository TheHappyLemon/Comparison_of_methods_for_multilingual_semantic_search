Einstürzende Neubauten (latviešu: "Brūkošās Jaunceltnes") ir vācu avangarda mūzikas grupa, kura nodibināta 1980. gadā Rietumberlīnē. Grupas mūzika visbiežāk tiek klasificēta kā industriālā mūzika. Viena no Einstürzende Neubauten raksturīgākajām iezīmēm ir dažādu nemuzikālu instrumentu izmantošana savā mūzikā (bieži tie ir izgatavoti no metāllūžņiem un celtniecības materiāliem) un trokšņiem, papildus tradicionālo mūzikas instrumentu izmantošanai. Einstürzende Neubauten ir vienmēr eksperimentējusi ar skaņām un trokšņu mūziku, bet pēdējos gados ar ļoti atšķirīgiem stiliem. Viens no vislabāk zināmajiem grupas dalībniekiem ir Bliksa Bargelds (vācu: Blixa Bargeld), kurš ilgus gadus ir bijis arī grupas Nick Cave and the Bad Seeds dalībnieks.