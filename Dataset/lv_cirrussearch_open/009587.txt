Austrālijas futbola izlase (angļu: Australia men's national soccer team) ir nacionālā futbola komanda, kas pārstāv Austrāliju starptautiskās futbola sacensībās. Austrālijas futbola izlasi pārvalda Austrālijas Futbola federācija. Savu pirmo spēli izlase aizvadīja 1922. gadā pret Jaunzēlandes izlasi. Laika posmā līdz 2006. gadam Austrālija bija Okeānijas Futbola konfederācijas locekle, taču konkurences trūkuma dēļ pārgāja uz Āzijas Futbola konfederāciju (AFC). Pasaules kausa finālturnīros Austrālija ir piedalījusies 6 reizes, augstākais sasniegums ir iekļūšana astotdaļfinālā 2006. gadā un 2022. gadā. Austrālijas izlase ir četrkārtēja Okeānijas Nāciju kausa ieguvēja. 2007. gadā komanda pirmoreiz piedalījās Āzijas kausa izcīņā, bet 2015. gadā, esot mājinieku statusā, pirmoreiz kļuva par Āzijas čempioniem.