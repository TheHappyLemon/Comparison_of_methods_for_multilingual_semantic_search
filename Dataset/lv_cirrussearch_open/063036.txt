Grīšļu dzimta (latīņu: Cyperaceae) ir daudzgadīgu (retāk viengadīgu) lakstaugu dzimta graudzāļu rindā. Pasaulē zināmas vairāk nekā 5300-5500 sugas, kuras ir iedalītas aptuveni 90 ģintīs. Lielākā grīšļu dzimtas ģints ir grīšļu ģints, kurā ietilpst vairāk nekā 2000 augu sugu. Dzimtas pārstāvji ir plaši sastopami daudzviet pasaulē, galvenokārt mērenā un subarktiskā klimata apvidos mitrās vietās. Lai gan grīšļi aug gandrīz visās vidēs, daudzi ir saistīti ar mitrājiem vai nabadzīgām augsnēm. Latvijā ir zināmas vairāk nekā 100 grīšļu dzimtai piederošas sugas, vairākums ir diezgan biežas mitrās, atklātās vietās un ūdenstilpju piekrastē. Gandrīz visas konstatētās sugas ir vietējās (ne adventīvās) floras pārstāves.