2004.—05. gada sezonas NHL lokauta dēļ tika pilnībā atcelta 88. NHL sezona. Tā bija pirmā reize kopš 1919. gada, kad Stenlija kauss netika piešķirts nevienai komandai un pirmā reize Ziemeļamerikas profesionālā sporta vēsturē, kad tiek atcelta pilna sezona. Par sezonas atcelšanu 2005. gada 16. februārī paziņoja līgas komisārs Gērijs Betmens. Šis lokauts ilga 310 dienas, sākot ar 2004. gada 16. septembri un oficiāli beidzoties 2005. gada 22. jūlijā (NHL un NHL spēlētāju asociācija gan vienošanos panāca deviņas dienas agrāk - 13. jūlijā). Lielākā daļa līgas spēlētāju sezonu vai nu izlaida vai arī aizvadīja dažādās Eiropas līgās - kopā Eiropā spēlēja vairāk nekā 300 NHL spēlētāju. Lielākā daļa no viņiem izvēlējās spēlēt Krievijas, Čehijas vai Zviedrijas hokeja līgās. Trīs spēlētāji spēlēja arī Latvijas hokeja līgā - latvieši Kārlis Skrastiņš, Sergejs Žoltoks un Žoltoka draugs amerikānis Dārbijs Hendriksons. Visi trīs spēlēja HK Rīga 2000, bet sezonu Latvijā pabeidza tikai Kārlis Skrastiņš. 2005. gada Pasaules čempionāts hokejā izvērtās par vienu no spēcīgākajiem pēdējos gados, jo čempionāta laikā ierasti norisinājās NHL izslēgšanas kārtas spēles, kā rezultātā uz Pasaules čempionātu nevarēja doties daudzu valstu vadošie spēlētāji.