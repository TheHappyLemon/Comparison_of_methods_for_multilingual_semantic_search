Vaide van Nīkerks (afrikandu: Wayde van Niekerk, dzimis 1992. gada 15. jūlijā Keiptaunā, Dienvidāfrikā) ir Dienvidāfrikas vieglatlēts, sprinteris. Kopš 2016. gada — pasaules rekordists 400 metru distancē, rekordu uzstādīja, uzvarot 2016. gada vasaras olimpiskajās spēlēs. 2015. gadā kļuva par pasaules čempionu šajā distancē. Vaide van Nīkerks ir pirmais sportists pasaulē, kas spējis noskriet 100 metru distanci ātrāk par 10 sekundēm, 200 metrus ātrāk par 20 sekundēm un 400 m ātrāk par 44 sekundēm. Viņa pasaules rekorda labojums Riodežaneiro olimpiskajās spēlēs uzlaboja pirms vairāk nekā 16 gadiem Maikla Džonsona uzstādīto "nepārspējamo" rekordu. Ar savu pirmo Āfrikas rekorda labojumu 2015. gadā (43,96 s) viņš kļuva par pirmo kontinenta pārstāvi, kas skrējis šo distanci ātrāk par 44 sekundēm. 2016. gada vasaras olimpisko spēļu atklāšanas ceremonijā Vaide van Nīkerks bija Dienvidāfrikas delegācijas karognesējs.