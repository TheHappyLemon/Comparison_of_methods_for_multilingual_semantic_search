Dienvidkarolīna (angļu: South Carolina) ir Amerikas Savienoto Valstu štats, kas atrodas Dienvidaustrumu reģionā. Robežojas ar Džordžijas štatu dienvidrietumos, ar Ziemeļkarolīnas štatu ziemeļos, kā arī ar Atlantijas okeānu dienvidaustrumos. Dienvidkarolīnas štata galvaspilsēta ir Kolumbija, bet lielākā pilsēta ir Čārlstona. Štata kopējā platība ir 82 965 km², pēc 2020. gada datiem štatā dzīvo 5,12 miljoni iedzīvotāju. Pēc platības, tas ir 40. lielākais ASV štats pēc platības un 23. lielākais pēc iedzīvotāju skaita. Štats ir sīkāk sadalīts 46 apgabalos. 1788. gada 23. maijā, Dienvidkarolīna kļuva par astoto ASV štatu, kas ratificēja ASV Konstitūciju. Štats ir nosaukts par godu Anglijas karalim Čārlzam I Stjuartam, kas pirmais izveidoja angļu koloniju. Sākoties Amerikas pilsoņu karam, Dienvidkarolīna kļuva par pirmo štatu kas izstājās no ASV. Kopš 2017. gada 24. janvāra, Dienvidkarolīnas štata gubernators ir Henrijs Makmāsters. Štata ekonomika balstās uz tekstila, ķīmisko produktu, papīra, automašīnu un to detaļu ražošanu, kā arī tūrismu. No lauksaimniecības produktiem galvenokārt audzē tabaku, mājputnus, kokvilnu, piena produktus un sojas pupiņas. Pēc 2019. gada datiem, štata iekšzemes kopprodukts ir 249,9 miljardi ASV dolāru, bet IKP uz vienu iedzīvotāju ir 50 570 ASV dolāri.