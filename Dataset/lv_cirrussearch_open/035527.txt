Haas F1 komanda (angļu: Haas F1 Team), iepriekš pazīstama arī kā Haas Formula un Haas Racing Developments, ir ASV pirmās formulas komanda, kuras dibinātājs ir viens no NASCAR kausa sēriju komandas līdzīpašniekiem un uzņēmējiem Džīns Hāss. Komanda tika izveidota 2014. gada aprīlī un sākotnēji bija paredzēts, ka tā startēs jau 2015. gada F1 sezonā. Tomēr savu debijas startu komanda pārcēla uz 2016. gadu. Komanda ir bāzēta Kannapolisā, Ziemeļkarolīnas štatā, ASV — aptuveni 50 km attālumā no Šarlotas. Komandai ir izveidota arī papildus bāzes vieta Benberijā, Lielbritānijā, lai tādējādi atvieglotu ceļošanu starp Eiropas posmiem vasaras periodā. Haas F1 komanda ir pirmā ASV bāzētā komanda, kas pirmās formulas čempionātā piedalās kopš 1986. gada, kad pēdējo reizi zem ASV karoga pirmās formulas sacīkstēs piedalījās Haas Lola komanda.