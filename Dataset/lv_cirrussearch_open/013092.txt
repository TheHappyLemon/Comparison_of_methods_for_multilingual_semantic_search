Džeimstauna (angļu: Jamestown) ir Britu aizjūras teritorijas Svētās Helēnas salas, Debesbraukšanas salas un Tristana da Kuņas salas galvaspilsēta, kā arī galvaspilsēta Svētās Helēnas salai.Tā ir 3,6 km2 liela un tajā dzīvo 714 cilvēki. Džeimstauna atrodas salas ziemeļrietumos, tajā atrodas osta. To 1659. gadā dibināja Britu Austrumindijas kompānija. Džeimstauna tika nosaukta vēlākā Anglijas, Skotijas un Īrijas karaļa Džeimsa II Stjuarta (pilsētas dibināšanas brīdī — Jorkas hercogs Džeimss) vārdā. Formāli tā tiek uzskatīta par pilsētu, kuras statusu tai 1859. gadā piešķīra Lielbritānijas un Īrijas apvienotās karalistes karaliene Viktorija. Tāpat Džeimstauna ir viens no astoņiem salas administratīvajiem apgabaliem.