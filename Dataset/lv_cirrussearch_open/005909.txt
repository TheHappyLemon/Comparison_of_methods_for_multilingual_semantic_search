Vombatveidīgie, vombatveidīgo apakškārta jeb vombatu apakškārta (Vombatiformes) ir viena no trijām somaiņu (Marsupialia) diprotodontu kārtas (Diprotodontia) apakškārtām, kas apvieno vombatus un koalas. Vombatveidīgo apakškārtā ir 4 mūsdienās dzīvojošas sugas, kas sistematizētas 3 ģintīs un 2 dzimtās. Vombatveidīgajiem somaiņiem ir kompakti augumi. To kājas, salīdzinot ar pārējiem diprotodontiem, ir īsas un masīvas, lai gan koalai kājas ir garākas kā vombatam. Ārēji tie atgādina nelielus lācīšus. Zinātnieki uzskata, ka koalai un vombatam ir bijis kopīgs priekštecis.