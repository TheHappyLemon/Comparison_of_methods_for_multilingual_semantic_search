Lesters "Bo" Makelebs (angļu: Lester "Bo" McCalebb, maķedoniešu: Лестер "Бо" Мекејлеб; dzimis 1985. gada 4. maijā) ir amerikāņu basketbolists, kas pārstāv Ziemeļmaķedoniju. Spēlē saspēles vadītāja pozīcijā, Ziemeļmaķedonijas basketbola izlases dalībnieks. Pašlaik (2013) pārstāv Turcijas klubu Stambulas "Fenerbahçe Ülker". Profesionāļa karjeru uzsāka Turcijā, Mersin kluba sastāvā. Pēc sezonas viņš pārgāja uz Serbijas klubu Belgradas "Partizan". Kluba sastāvā viņš guva uzvaru Serbijas čempionātā, Serbijas kausa izcīņā, Adrijas līgā, kā arī palīdzēja klubam sasniegt Eirolīgas Final-Four turnīru. 2010. gada jūlijā B. Makelebs parakstīja līgumu ar Itālijas A sērijas klubu Sjēnas "Montepaschi". Pirmajā sezonā Itālijā viņš kluba sastāvā uzvarēja Itālijas čempionātā, Itālijas kausa izcīņā un Itālijas Superkausa izcīņā, kā arī palīdzēja klubam sasniegt Eirolīgas Final-Four turnīru. 2012. gadā pārgāja uz Turcijas klubu Stambulas "Fenerbahçe Ülker". Ziemeļmaķedonijas izlases sastāvā izcīnīja 4. vietu 2011. gada Eiropas čempionātā.