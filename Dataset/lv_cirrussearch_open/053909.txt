Kamala Devi Herisa (angļu: Kamala Devi Harris, dzimusi 1964. gada 20. oktobrī) ir amerikāņu politiķe un juriste, 49. ASV viceprezidente. No 2017. gada līdz 2021. gadam bija senatore, pārstāvot Kalifornijas štatu. Viņa ir pirmā sieviete un pirmā afroamerikāniete ASV viceprezidentes amatā. Herisas tēvs ir no Jamaikas, māte — no Indijas. 2011. gadā stājusies Kalifornijas ģenerālprokurores amatā, kurā atradās līdz 2017. gadam. 2016. gada ASV Senāta vēlēšanās Kalifornijā uzvarēja, kļūstot par trešo sievieti no Kalifornijas, kā arī otro afroamerikānieti ASV Senāta vēsturē. 2019. gada janvārī paziņoja, ka piedalīsies ASV prezidenta vēlēšanās kā Demokrātiskās partijas kandidāte. Tā paša gada decembrī izstājās no sacensības par partijas nomināciju. 2020. gada 11. augustā Džo Baidens paziņoja, ka izraudzījies Herisu viceprezidentes amatam. Viņa ir pirmā afroamerikāniete, pirmā aziātu amerikāniete un trešā sieviete (pēc Džeraldīnas Ferrāro un Sāras Peilinas), kas ir kādas lielās partijas viceprezidentes amata kandidāte. Vēlēšanās Baidens kopā ar Herisu uzvarēja. Amatā viņa tika inaugurēta 2021. gada 20. janvārī.