CBS Broadcasting Inc. (CBS) ir ASV komerciāla telekompānija. Pašreizējais kompānijas nosaukums sastāv no iepriekšējā nosaukuma pirmajiem burtiem — Columbia Broadcasting System. CBS īpašnieks ir mediju konglomerāts Paramount Global. CBS pirmsākumi datējami ar 1927. gada 27. janvāri, kad tika izveidots radiostaciju tīkls United Independent Broadcasters. Kad par investoru kļuva Columbia Records, 1927. gada 18. septembrī radiostaciju tīkls tika pārdēvēts par Columbia Phonographic Broadcasting System. Tas 1928. gadā pārtapa par Columbia Broadcasting System. 1941. gadā, 1. jūlijā notika CBS pirmā televīzijas pārraide. 2017. gada 17. novembrī radio staciju tīkls CBS Radio tika pārdots Entercom. 2019. gadā par CBS īpašnieku kļuva ViacomCBS, kas kopš 2022. gada zināms kā Paramount Global.