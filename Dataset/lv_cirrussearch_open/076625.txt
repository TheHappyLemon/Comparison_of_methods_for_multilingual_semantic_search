Aleksejs Čerepanovs (krievu: Алексей Андреевич Черепанов, dzimis 1989. gada 15. janvārī Altaja novadā, Krievijā, miris 2008. gada 13. oktobrī Čehovā) bija krievu hokejists, labās malas uzbrucējs, kurš 2008. gada 13. oktobrī sirds slimības dēļ spēles laikā gāja bojā. Čerepanovs tobrīd jau trešo sezonu spēlēja Omskas "Avangard", kura izbraukuma spēlē tikās ar Čehovas "Vitjaz". Viņu uzskatīja par ļoti potenciālu spēlētāju, 2007. gada NHL draftā viņu ar kopējo septiņpadsmito numuru izvēlējās Ņujorkas "Rangers". Viņš arī bija spēlējis Krievijas junioru izlasēs - 2007. gada Pasaules čempionātā U-18 jauniešiem viņš izcīnīja čempionu titulu, septiņās spēlēs atzīmējoties ar astoņiem rezultativitātes punktiem. Tajā pašā gadā viņš spēlēja arī Pasaules čempionātā junioriem, izcīnot sudraba medaļas, bet 2008. gada Pasaules čempionātā junioriem viņš izcīnīja bronzu. Viņa vārdā nosaukta Alekseja Čerepanova balva, kuru pasniedz katras sezonas Kontinentālās hokeja līgas labākajam jaunajam spēlētājam.