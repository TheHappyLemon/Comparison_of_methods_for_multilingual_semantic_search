"Latvijas Kareivis" bija Latvijas Bruņoto spēku štāba dienas laikraksts, kas iznāca no 1920. gada 1. februāra līdz 1940. gada 9. augustam. Sākotnēji iznāca 3 reizes nedēļā, bet no 1920. gada 7. marta sešas reizes nedēļā. Apjoms sākumposmā bija 2 lapaspuses, bet vēlāk pieauga līdz pat 32 lapaspusēm atsevišķos metienos. "Latvijas Kareivī" tika publicēti Latvijas Kara ministrijas un bruņoto spēku štāba oficiālie materiāli, piemēram, pavēles, informācija par dažādām izmaiņām; raksti par armijas dzīvi, par militārās, sabiedriskās, politiskās dzīves jautājumiem, kā arī bieži tika publicētas atmiņas un raksti par Latvijas brīvības cīņām.