Hemiluminiscence ir luminiscences veids, kas pavada eksotermiskās ķīmiskās reakcijas, ja viens no reaģentiem ir ierosinātā stāvoklī. Hemiluminiscences intensitāte var ievērojami pārsniegt siltumstarojuma intensitāti attiecīgā temperatūrā. Pie hemiluminiscences pieskaitāma arī tā dēvētās aukstās liesmas luminiscence (parastās liesmas gaismas avots ir siltumstarojums). Tās avots ir degšanas produkti ierosinātā elektroniskā stāvoklī, svārstību vai rotācijas līmeņos. Luminiscences avots var būt arī citas daļiņas, kas ievadītas liesmā. Tie var būt metālu atomi, kas ierosinās enerģijas apmaiņā. Hemiluminiscences atsevišķs gadījums ir bioluminiscence. Tā ir organismu mirdzēšana, ko novēro trūdošiem kokiem, baktērijām, sēnēm, dažiem kukaiņiem (sk. jāņtārpiņi) un jūras dzīvniekiem, un kas ir saistīta ar oksidēšanās procesiem.