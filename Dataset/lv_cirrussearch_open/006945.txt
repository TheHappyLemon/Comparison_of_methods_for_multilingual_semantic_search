Fransuā Ogists Renē Rodēns (franču: François-Auguste-René Rodin, izrunā: [ogyst ʁɔdɛ̃], dzimis 1840. gada 12. novembrī, miris 1917. gada 17. novembrī) bija franču tēlnieks, viens no impresionisma pamatlicējiem tēlniecībā. Viņš skulptūras galvenokārt veidoja no bronzas un marmora. Pēc dažu kritiķu domām, Ogists Rodēns ir dižākais skulptūru portretists vēsturē. Starp slavenākajām Rodēna skulptūrām ir "Bronzas laikmets" (L'Âge d'airain, 1877), "Domātājs" (Le Penseur, 1880), "Skūpsts" (Le Baiser, 1889), "Kalē pilsoņi" (Les Bourgeois de Calais, 1889). No 1880. gada līdz pat savai nāvei 1917. gadā Rodēns strādāja pie sava monumentālā darba "Elles vārti" (La Porte de l'Enfer), kas attēloja Dantes Aligjēri poēmas "Dievišķā komēdija" pirmajā daļā Inferno aprakstīto elli. Rodēna darbs tā arī palika līdz galam nepabeigts. Vairākus tēlus no "Elles vārtiem" Rodēns izstrādāja arī kā atsevišķas skulptūras, kā piemēram "Domātājs".