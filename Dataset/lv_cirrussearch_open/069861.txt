Alverto Angels Fernandess (spāņu: Alberto Ángel Fernández, izrunā: [alˈβeɾto feɾˈnandes]; dzimis 1959. gada 2. aprīlī) ir Argentīnas politiķis, advokāts un universitātes profesors. 2019. gada decembrī Alverto Fernandess kļuva par Argentīnas prezidentu, vēlēšanās apsteidzot iepriekšējo prezidentu Maurisio Makri. Pirms kļūšanas par prezidentu Alverto Fernandess bija prezidenta Nestora Kiršnera ministru kabineta vadītājs (2003—2007) un īsu laiku arī prezidentes Kristinas Fernandesas de Kiršneres laikā (2007—2008). Alverto Fernandess 2019. gadā prezidenta vēlēšanu kampaņā solīja risināt ekonomiskās problēmas un mazināt nabadzību. Viņš bija saistīts ar politiskām programmām, kas atbalsta sociālo taisnīgumu un valsts intervenci ekonomikā. Prezidentūras laikā gan viņam tik labi neveicās. Prezidentūras termiņš sākās ar COVID-19 pandēmiju un ar to saistītām problēmām, bet 2021./2022. gadā valsts saimniecībai atkopjoties, inflācija valstī sasniedza 100% (lielākais kāpums kopš 1991. gada).