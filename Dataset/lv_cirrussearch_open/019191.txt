Reinhards Tristans Eižens Heidrihs (vācu: Reinhard Tristan Eugen Heydrich; dzimis 1904. gada 7. martā, miris 1942. gada 4. jūnijā) bija Trešā reiha augsta amatpersona un viens no holokausta "arhitektiem". No 1939. gada 27. setembra bija Reiha Galvenās drošības pārvaldes (SS-Reichssicherheitshauptamt), kurā iekļāvās SD, Gestapo un KriPo, vadītājs. No 1941. gada 29. septembra bija arī faktiskais Bohēmijas un Morāvijas protektorāta (mūsdienu Čehijas) vadītājs. No 1940. līdz 1942. gadam — Interpol prezidents. Dzimis mūziķa ģimenē. No 1922. gada līdz 1931. gadam dienēja flotē, kad tika atvaļināts par "virsnieka necienīgu rīcību" — Heinrihs atsauca saderināšanos ar kādu sievieti, lai apprecētos ar citu. No 1931. gada darbojās SS, bet 1932. gadā kļuva par SD vadītāju. Heidrihs bija viens no galvenajiem Garo nažu nakts plānotājiem un realizētājiem. 1942. gada 20. janvārī Heidrihs vadīja Vanzē konferences norisi, kura tika izlemts par Eiropas ebreju galīgo risinājumu t.i. iznīcināšanu. 1941. gada 27. septembrī Heidrihs tika iecelts par Bohēmijas un Morāvijas protektorāta reihprotektora vietnieku. Ar britu specdienestu atbalstu Čehoslovākijas trimdas valdība Londonā sagatavoja un veica operāciju "Antropoīds", kuras mērķis bija atentāts pret Heidrihu. 1942. gada 27. maijā britu specdienestu savervētu čehu un slovāku kaujas grupa Heidrihu smagi ievainoja, un 4. jūnijā viņš mira. Par atriebību tika nopostīti Lidices un Ležāku ciemi, gandrīz visi to iedzīvotāji nogalināti.