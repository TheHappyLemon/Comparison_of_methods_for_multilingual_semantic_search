Baloži, baložu dzimta (Columbidae) ir vienīgā baložveidīgo putnu kārtas (Columbiformes) dzimta. Baložu dzimtas putnus sauc arī par dūjām un ūbelēm. Visbiežāk mazākos baložu dzimtas putnus sauc par ūbelēm, bet lielākos par baložiem. Baložu dzimtā ir 344 sugas, kas tiek iedalītas 49 ģintīs. Baložu dzimta ir adaptējusies visa veida biomām. Vislielākā sugu dažādība dzīvo tropiskajos reģionos. Tropu baloži var būt gan dzīvojoši kokos, gan uz zemes, gan daļēji kokos un daļēji uz zemes. Ir sugas, kas dzīvo savannā, klajās vietās ar skraju koku audzi, tuksnešos, pustuksnešos, dažādos mežos, mangrovju audzēs un smilšainajos jūras krastos.