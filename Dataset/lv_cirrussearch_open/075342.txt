Ises svētnīca (japāņu: 伊勢神宮, se Jingū) ir Japānas karaliskā sintoistu svētnīca. Ises svētnīca atrodas meža vidū Honsju salas dienvidos Ises līča dienvidrietumu krastā, Mie prefektūras Ises pilsētas teritorijā. Tā ir viena no vecākajām sintoistu svētnīcām Japānā, kas glabā japāņu nacionālās reliģijas - sintoisma - senās tradīcijas. Tomēr tās koka ēkas ar salmu jumtiem pieder pie jaunākajām celtnēm, jo reizi 20 gados tās tiek nojauktas un pēc tam tieši tādas pašas ēkas tiek uzbūvētas no jauna uz blakus esošā zemes gabala. Šis process simbolizē dzīves atjaunotni, līdzīgu dabas cikliskajai atdzimšanai. Tāpēc Isē svētas ir nevis atsevišķas celtnes, bet vieta kopumā. Šī periodiskā ēku celšana, kas sākās jau 7. gadsimtā, Ises templim piešķir svaigumu un tradīciju pārmantojamības valdzinājumu. Tempļu komplekss ir slēgts apmeklētājiem. Tajā drīkst ieiet tikai priesteri un Japānas imperatora ģimenes locekļi. Parastie viesi var vienīgi slepus lūkoties caur ieejas vārtu balto zīda aizskaru, lai mēģinātu saskatīt noslēpumainās senatnīgās būves, ap kurām stiepjas mūžzaļi augi. Atšķirībā no Eiropas milzīgajām katedrālēm, kuras izgaismo vitrāžām rotāti logi, vai apzeltītajiem budistu tempļiem un flīzēm apšūtajām mošejām Ises būves ir iespējami vienkāršas. Divu taisnstūra ēku starpā izvietotie būdām līdzīgie tempļi celti no gaiša koka honki - Japānas cipreses. Tie nav ne krāsoti, ne lakoti. Stāvie jumti rūpīgi pārklāti ar biezu brūnu niedru kārtu. No lieliski apstrādātajiem materiāliem celtie tempļi, ap kuriem aug milzīgas kriptomērijas un kuri pakļauti vējam, saulei un zvaigznēm, rada dievišķu sajūtu, kas harmonē ar japāņu tautas reliģiju. Imperatora (iekšējais) templis veltīts Saules dievietei Amaterasu Omikami, no kuras cēlusies Japānas imperatoru cilts. Savukārt ārējais templis veltīts zemkopības un auglības dievietei Tojuko Okami. Sintoisms ir sena japāņu tautas reliģija. Vārds sinto cēlies no ķīniešu vārda ar nozīmi „dievu ceļš”. Sintoisma pamatā ir kami — kalnu, koku, klinšu, avotu un un citu dabas parādību garu pielūgšana. Japānā ir tūkstošiem kami veltītu svētnīcu. Tās parasti atrodas ļoti gleznainās vietās. Mistiskā dabas izjūta, kas ticīgā domas pievērš garīgai apcerei, jau izsenis raksturīga arī Ises svētnīcām. Ises svētnīca tiek uzskatīta par karaliskās ģimenes īpašo svētnīcu. Tomēr viduslaikos arvien pieaugošā nabadzība lika Ises sargiem meklēt tautas atbalstu svētnīcas uzturēšanai. Pamazām Ise kļuva par tautas svētvietu.