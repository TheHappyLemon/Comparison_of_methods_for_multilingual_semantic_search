Sesils Frenks Pauels (angļu: Cecil Frank Powell, dzimis 1903. gada 5. decembrī, miris 1969. gada 9. augustā) - britu fiziķis. 1950. gada Nobela prēmijas fizikā laureāts par fotogrāfiskās kodolprocesu pētīšanas metodes attīstību un par atklājumiem mezonu pētījumos. Studējis Kembridžas Universitātē. 1947. gadā, strādādams Bristoles Universitātē, kopā ar itāli Džuzepi Okjalīni un brazīlieti Sezāru Latesu atklāja pionu. 1955. gadā Pauels bija viens no Einšteina-Rasela manifesta parakstītājiem. Pauels miris pastaigas laikā kalnos Lombardijā.