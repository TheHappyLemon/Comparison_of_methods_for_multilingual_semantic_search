Amerikas Savienoto Valstu Neatkarības karš jeb ASV Neatkarības karš, pazīstams arī kā Amerikas Neatkarības karš (angļu: American War of Independence), kā arī amerikāņu literatūrā dēvēts par Amerikas Revolūcijas karu (American Revolutionary War), bija bruņots konflikts, kas 1775. gadā sākās starp Lielbritānijas Karalisti un tās trīspadsmit Ziemeļamerikas Atlantijas krasta kolonijām. Karš ilga līdz 1783. gadam un ar laiku tajā iesaistījās arī citas pasaules lielvalstis, kas līdz ar to karadarbību izvērsa globālā mērogā. Neatkarības kara izskaņā kolonijas Džordža Vašingtona vadībā kļuva neatkarīgas no Britu impērijas, kā rezultātā tika likti pamati mūsdienu Amerikas Savienoto Valstu izveidei. Šī iemesla dēļ ASV Neatkarības karš ir palicis zīmīgs ar to, ka tas bija pirmais bruņotais konflikts vēsturē, kurā kolonija izcīnīja politisko patstāvību no Eiropas impērijām.