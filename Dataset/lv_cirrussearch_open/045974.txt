Rietumharju pagasts (igauņu: Lääne-Harju vald) ir viena no 16 Igaunijas Harju apriņķa pašvaldībām un, kā liecina nosaukums, aizņem apriņķa rietumu daļu. Pagastā ietilpst 1 pilsēta (Paldiski), 6 lielciemi (Emari, Karjakila, Keila-Joa, Kloga, Rummu un Vazalemma) un 45 ciemi. Pagasts izveidots 2017. gada teritoriālās reformas gaitā, apvienojot Keilas, Padizes, Vazalemmas pagastus un Paldiski pilsētu. Robežojas ziemeļos ar Somu līci, ziemeļaustrumos ar Harku pagastu un Keilas pilsētu, dienvidaustrumos ar Saues pagastu, bet rietumos ar Lēnes apriņķa Rietumnigulas pagastu. Pagastā ietilpst arī Pakri salas.