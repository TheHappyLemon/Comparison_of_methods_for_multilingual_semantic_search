Mijo viadukts (franču: le Viaduc de Millau) ir vanšu tilts pār Tarnas upes ieleju netālu no Mijo Francijas dienvidos. Viadukta projekta autors ir franču inženieris Mišels Virložo un angļu arhitekts Normans Fosters. Tā garākā balsta augstums ir 343 m, kas ir augstākais tilta balsts pasaulē. Mijo viadukts ir arī augstākais tilts Eiropā un viens no 15 augstākajiem tiltiem pasaulē (270 m). Satiksmei atvērts 2004. gada 16. decembrī. Tiek uzskatīts par vienu no visu laiku izcilākajiem inženierijas sasniegumiem. 2006. gadā tika saņemta Starptautiskās tiltu un struktūru inženierijas asociācijas balva par izcilāko struktūru.