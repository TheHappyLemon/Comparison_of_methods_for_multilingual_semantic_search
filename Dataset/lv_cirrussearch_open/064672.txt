"Skandāls" (angļu: Bombshell) ir 2019. gada ASV un Kanādas drāmas filma, kuras režisors ir Džejs Roučš. Filmā galvenās lomas atveido Šarlīze Terona, Nikola Kidmena, Margota Robija, Džons Litgovs, Keita Makinona, Konija Britone, Malkolms Makdauels un Elisone Dženija. Filma balstīta uz patiesu stāstu par Fox News darbiniecēm, kuras centās atmaskot un gāzt kanāla vadītāju Rodžeru Eilzu, kurš viņas seksuāli izmantoja. Filmas "Skandāls" pirmizrāde notika 2019. gada 13. decembrī un to izplatīja Lionsgate. Lai gan filma neguva cerētos finansiālos panākumus, tā saņēma pozitīvas kritiķu atsauksmes. 92. Kinoakadēmijas balvu ceremonijā filma tika nominēta kategorijās "Labākā aktrise galvenajā lomā" (Terona) un "Labākā aktrise otrā plāna lomā" (Robija) un saņēma balvu kategorijā "Labākais grims un matu sakārtojums". Filma arī nominēta divām Zelta globusa balvām, četrām Ekrāna aktieru ģildes balvām un trīs BAFTA kino balvām.