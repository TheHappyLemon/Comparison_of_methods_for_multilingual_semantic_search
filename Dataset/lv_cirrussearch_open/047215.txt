Federiko Pellegrīno (itāļu: Federico Pellegrino; dzimis 1990. gada 1. septembrī Aostā, Itālijā) ir itāliešu distanču slēpotājs, 2018. un 2022. gada ziemas olimpisko spēļu sudraba medaļu ieguvējs sprintā, 2017. gada pasaules čempions, vairākkārtējs pasaules čempionātu medaļnieks. Pasaules kausā debitēja 2009.—2010. gada sezonā. Labākos panākumus guvis sprintā. 2014. gada 21. decembrī Davosā izcīnīja pirmo uzvaru pasaules kausa posmos. 2015.—2016. gada sezonā uzvarēja pasaules kausa sprinta disciplīnas kopvērtējumā. Kopš 2011. gada piedalās pasaules čempionātos. Pirmo pasaules čempionāta medaļu ieguva 2015. gadā Fālunā, izcīnot bronzu komandu sprintā kopā ar Dītmaru Nekleru. 2017. gadā Lahti kļuva par pasaules čempionu sprintā un ieguva sudraba medaļu komandu sprintā. 2019. gadā Zēfeldē izcīnīja sudraba medaļu sprintā un bronzu komandu sprintā. 2023. gada Pasaules čempionātā Planīcā kopā ar Frančesco De Fabiāni ieguva sudraba medaļu komandu sprintā.