Terijs Greiems Perijs Džonss (angļu: Terence Graham Parry Jones, dzimis 1942. gada 1. februārī, miris 2020. gada 21. janvārī) bija velsiešu aktieris, komiķis, režisors, vēsturnieks, dzejnieks un rakstnieks. Bijušais britu humora trupas Monty Python dalībnieks. Pēc Oksfordas Universitātes pabeigšanas Džonss kopā ar scenāristu Maiklu Peilinu sarakstīja un attēloja galvenās lomas augsti vērtētos britu komēdijseriālos, kā Do Not Adjust Your Set (1967—1969) un The Frost Report (1966—1967). 1969. gadā viņi kopā ar Kembridžas Universitātes absolventiem Greiemu Čepmenu, Džonu Klīzu un Ēriku Aidlu, kā arī amerikāņu animatoru Teriju Giljamu izveidoja humora šovu Monty Python's Flying Circus. Džonss lielā mērā bija atbildīgs par programmas novatorisko, sirreālo struktūru. Kā režisors debitējis ar filmu "Montijs Paitons un Svētais Grāls" (1975), ko viņš režisēja kopā ar Giljamu, kā arī režisēja nākamās trupas filmas — "Braiena dzīve" (1979) un "Montijs Paitons un dzīves jēga" (1983). Vēlāk sarakstījis scenāriju Džima Hensona filmai "Labirints" (Labyrinth, 1986), lai gan maz no viņa darba tika paturēts. Džounss bija cienījams viduslaiku vēsturnieks, sarakstījis vairākas grāmatas un demonstrējis televīzijas dokumentālās filmas par šo periodu, kā arī ražīgs bērnu grāmatu autors. 2016. gadā Džonss saņēma BAFTA Cymru mūža ieguldījuma balvu par izcilu ieguldījumu televīzijā un kino.