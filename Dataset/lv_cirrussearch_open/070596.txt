Andidžona (uzbeku: Andijon / Андижон) ir pilsēta Uzbekistānas austrumos, Andidžonas vilajeta administratīvais centrs. 2022. gadā pilsētā dzīvoja 548 tūkstoši iedzīvotāju. Pilsēta atrodas Fergānas ielejā, netālu no Uzbekistānas robežas ar Kirgizstānu. Andidžona bija viena no Zīda ceļa pilsētām. 2005. gadā pilsētā notika masu protesti, kurus Uzbekistānas valdība ar varu apspieda, pievēršot visas pasaules uzmanību cilvēktiesību jautājumiem šajā valstī. Andidžona ir nozīmīgs ražošanas un rūpniecības centrs Uzbekistānā. Attīstīta tekstilrūpniecība, mašīnbūve un pārtikas rūpniecība.