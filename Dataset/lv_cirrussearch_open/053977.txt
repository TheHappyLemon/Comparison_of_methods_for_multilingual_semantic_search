2020. gada UEFA Čempionu līgas fināls bija 2019.—2020. gada UEFA Čempionu līgas sezonas finālspēle. Tā notika svētdienā, 2020. gada 23. augustā, Estádio da Luz stadionā Lisabonā, Portugālē. Finālā tikās Francijas klubs Parīzes "Saint-Germain", kam tas bija pirmais UEFA Čempionu līgas vai Eiropas čempionvienību kausa fināls, un Vācijas vienība Minhenes "Bayern". Bayern komanda līdz šim bija spēlējusi 10 finālos, uzvarot piecas reizes. Spēle tika aizvadīta bez skatītājiem COVID-19 pandēmijas dēļ. Sākotnēji finālu bija plānots aizvadīt Ataturka Olimpiskajā stadionā Stambulā, Turcijā. 2020. gada 23. martā COVID-19 pandēmijas dēļ UEFA finālu pārcēla. 2020. gada 17. jūnijā UEFA izpildkomiteja nolēma visas izslēgšanas spēles, sākot no ceturtdaļfināla, aizvadīt Lisabonā. Pirmo reizi finālspēle notiks svētdienā. Finālā ar 1:0 uzvarēja Minhenes "Bayern" futbolisti. Uzvarētāji kvalificējās 2020. gada UEFA Superkausam, kur spēlēs ar 2019.—2020. gada UEFA Eiropas līgas uzvarētājiem Sevilla.