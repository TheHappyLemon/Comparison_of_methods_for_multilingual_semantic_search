Tatri (slovāku un poļu: Tatry) ir kalnu grēda Centrāleiropā — uz Polijas un Slovākijas robežas. Šie kalni pieder pie alpīdiem. Tatri veido visaugstāko Karpatu kalnu loka masīvu. Tatru augstākā virsotne ir Gerlaha smaile (2654 m vjl). Tatri dalās divās daļās — Austrumu Tatros, kas savukārt iedalās Augstajos Tatros un Beļjanskas Tatros, un Rietumu Tatros. Kalni aizņem 785 km2 platību, stiepjoties 57 km garumā, austrumu-rietumu virzienā, bet tikai 19 km platumā. Tālāk uz dienvidiem Slovākijas teritorijā atrodas atsevišķa kalnu sistēma — Zemie Tatri. Tatros atrodas divi nacionālie parki — Tatru nacionālais parks Slovākijā un Tatru nacionālais parks Polijā, kas kopā veido biosfēras rezervātu.