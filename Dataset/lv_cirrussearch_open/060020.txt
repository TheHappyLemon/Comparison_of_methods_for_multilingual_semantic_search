Midveja atols (angļu: Midway Atoll), saukts arī Midveja salas (angļu: Midway Islands) vai Pihemanu (havajiešu: Pihemanu), ir atols Klusā okeāna ziemeļos Havaju salu arhipelāgā. Atolu ieskauj koraļļu rifs ar vairākām smilšu saliņām. Atola divas galvenās salas ir Sendailenda un Īsternailenda, kas ir nozīmīgas jūras putnu ligzdošanas vietas. Atols ir ASV neinkorporēta teritorija, kas statistiski tiek iekļauta ASV Mazajās Aizjūras Salās un to pārvalda ASV Valsts departaments. Midveja atols ir ASV nacionāla aizsargājama dabas teritorija. 2009. gadā atolā bija ap 60 iedzīvotāju — dažādu pētniecības programmu līdzstrādnieki un apkalpojošais personāls. Atola tūrisma programma tika slēgta 2012. gadā.