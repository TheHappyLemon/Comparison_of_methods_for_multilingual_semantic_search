Daniels Barenboims (spāņu: Daniel Barenboim, ivritā: דניאל ברנבוים; dzimis 1942. gada 15. novembrī) ir Argentīnas ebreju izcelsmes pianists un diriģents. No 1975. līdz 1989. gadam bija Parīzes orķestra (Orchestre de Paris) muzikālais direktors. No 1991. līdz 2006. gadam — Čikāgas simfoniskā orķestra muzikālais direktors, bet no 2007. līdz 2014. gadam — Milānas operas La Scala muzikālais vadītājs. No 1992. gada ir Berlīnes Valsts operas un Berlīnes Valsts kapellas muzikālais direktors. Būdams Argentīnas, Izraēlas, Palestīnas un Spānijas pilsonis, Barenboims ir pazīstams kā Izraēlas palestīniešu politikas kritiķis. 1999. gadā Seviļā nodibināja Rietumu-Austrumu divāna orģestri, kurā uzstājas Tuvu Austrumu arābu valstu un Izraēlas jaunie mūziķi. Kā politisku žestu Izraēlā atskaņojis Riharda Vāgnera mūziku. Barenboims ieguvis septiņas Grammy balvas, kā arī daudzus citus apbalvojumus. No 1967. līdz viņas nāvei 1987. gadā bija precējies ar britu čellisti Žaklīnu di Prē, no 1988. gada precējies ar pianisti Jeļenu Baškirovu.