Kotdarmora (franču: Côtes-d'Armor, izrunā: [kotdaʀˈmɔʀ]; bretoņu: Aodoù-an-Arvor) ir Francijas departaments, viens no četriem Bretaņas reģiona departamentiem. Kotdarmoras administratīvais centrs ir Senbrijē, citas lielākās pilsētas ir Lanjona un Plerina. Līdz 1990. gadam devēts par Kotdinoru (Côtes-du-Nord), nosaukums mainīts, vēsturiski sasaistot ar Senās Romas Armorikas provinci un bretoņu ar mor — ‘jūra’. Departaments administratīvi sīkāk dalās četros apgabalos (arrondissements): Senbrijē apgabals (Arrondissement de Saint-Brieuc); Dinānas apgabals (Arrondissement de Dinan); Gengānas apgabals (Arrondissement de Guingamp); Lanjonas apgabals (Arrondissement de Lannion).