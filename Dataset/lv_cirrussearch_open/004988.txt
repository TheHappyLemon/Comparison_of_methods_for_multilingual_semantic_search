Astrida Anna Emīlija Lindgrēna (zviedru: Astrid Anna Emilia Lindgren; dzimusi Ēriksone (Ericsson) 1907. gada 14. novembrī Vimmerbī, Zviedrijā; mirusi 2002. gada 28. janvārī Stokholmā, Zviedrijā) bija zviedru rakstniece, rakstīja bērnu daiļliteratūru. Viņa ir 25. visu laiku visvairāk valodās tulkoto darbu autore, A. Lindgrēnas darbi ir tikuši pārdoti aptuveni 145 miljonos kopiju visā pasaulē. Viņas slavenākie darbi ir "Karlsons, kas dzīvo uz jumta" (Karlsson på taket), "Pepija Garzeķe" (Pippi Långstrump), "Mio, manu Mio" (Mio, min Mio), "Brāļi Lauvassirdis" (Bröderna Lejonhjärta), "Ronja — laupītāja meita" (Ronja rövardotter). Daudzās no viņas grāmatām ir attēlotas viņas ģimenes un bērnības atmiņas un ainavas. Pirms kļūšanas par rakstnieci viņa nodarbojās ar žurnālistiku. 1967. gadā tika nodibināta ikgadēja A. Lindgrēnas vārdā nosaukta literatūras balva (40 000 Zviedrijas kronu), ko pasniedz gada labākajam zviedru valodā rakstošajam bērnu literatūras rakstniekam. To katru gadu pasniedz novembrī, A. Lindgrēnas dzimšanas dienā.