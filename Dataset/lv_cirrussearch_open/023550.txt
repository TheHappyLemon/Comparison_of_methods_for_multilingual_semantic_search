Šahtarska (ukraiņu: Шахтарськ) ir apgabala pakļautības pilsēta Ukrainas austrumos Doneckas apgabalā. Izvietojusies apgabala austrumos, ietilpst Torezas aglomerācijā. Šahtarskas rajona centrs (rajonā neietilpst). Pilsētas padomei pakļauti 3 pilsētciemati — Kontarne, Serdite un Stižkivske (kopā 51 km², 71 658 iedzīvotāji (2001)). Mūsdienu Šahtarskas apvidū 1764. gadā tika nodibināta Oleksijevo-Orļivkas sloboda, bet 1784. gadā — Viļhivske. 20. gadsimta sākumā Maskavas tirgotājs A. Katiks sāka būvēt akmeņogļu ieguves šahtas, pie kurām izveidojās ciemats, kas ieguva Katikas (Катик) vārdu. 1953. gadā Katika, Oleksijevo-Orļivka un Oļhivčika tika apvienotas, piešķirot pilsētas tiesības, un nosauktas par Šahtarsku. Mūsdienās tipiska monorūpnieciska pilsēta (akmeņogļu ieguve), kurā ir daži pārtikas, tekstilrūpniecības un metālapstrādes uzņēmumi.