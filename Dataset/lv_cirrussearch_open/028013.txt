Taškorgana (ķīniešu: 塔什库尔干河, Tǎshíkù’ěrgàn Hé; uiguru: تاشقۇرقان, Taxⱪurⱪan) ir upe Ķīnas rietumos, viena no Jarkantas pietekām. Sākas no ledāja pie Vahdžīras pārejas kā Vahdzīrdžilga starp Pamira un Hindukuša kalniem, tek sākotnēji austrumu virzienā pa Tagdumbašas ieleju kā Karačukursu. Pēc labā krasta pietekas uzņemšanas kā Taškorgana tek ziemeļu virzienā pa plašu ieleju starp Sarikola grēdu rietumos un Kuņluņam piederīgo Taškorgantagu austrumos. Lejpus Taškorganas pilsētas pagriežas uz austrumiem pa šauru ieleju Kašgārijas grēdas dienvidu malā.