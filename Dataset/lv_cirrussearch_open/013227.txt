I Wanna ir latviešu dziedātājas Marijas Naumovas izpildītā dziesma, kas uzvarēja 2002. gada Eirovīzijas dziesmu konkursā. Pirms tam dziesma uzvarēja Latvijas nacionālajā atlasē: 2002. gada Eirodziesmā. Dziesmas mūzikas autore ir M. Naumova, savukārt dziesmas tekstu sacerējuši M. Naumova un Marats Samauskis. Eirovīzijas finālā tā ierindojās 1. vietā ar 176 punktiem. Ar šo uzvaru Latvija kļuva par otro bijušās PSRS valsti, kas svinējusi uzvaru konkursā (gadu iepriekš uzvarēja Igaunijas pārstāvji).