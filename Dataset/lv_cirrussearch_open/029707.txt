Šis raksts ir par Afganistānas pilsētu. Par Kirgizstānas pilsētu skatīt rakstu Džalalabada. Džalālābāda (puštu: جلال آباد, Jalālābād) ir pilsēta Afganistānas dienvidaustrumos, Kabulas upes ielejā. Administratīvi tā ir Nangarhāras provinces centrs. Pilsēta, kurā dzīvo gandrīz 170 tūkstoši iedzīvotāju, atrodas 177 km no valsts galvaspilsētas — Kabulas. Džalālābāda ir novietota netālu no Pakistānas robežas, tādēļ tai ir būtiska nozīme valsts tirdzniecībā ar Pakistānu un Indiju. Vienlaikus Džalālābāda ir vārti uz tuvējām ielejām, minētā iemesla dēļ šī pilsēta ir arī viens no reģiona militārajiem centriem. Džalālābāda ir novietota vairāku oāžu centrā. Ap pilsētu atrodas lieli lauki, kas tiek apūdeņoti ar irigācijas sistēmām. Tajos tiek audzēti augļi, kā arī rīsi un labība. Pilsētā atrodas cukurfabrika un papīrrūpniecība, pastāv arī amatnieku darbnīcas. Kopš 1963. gada darbojas Nangarhāras Universitāte.