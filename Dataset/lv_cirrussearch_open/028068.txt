Puķu tabaka (Nicotiana alata) ir viengadīgs, 60 — 150 cm augsts lakstaugs. Tabakas ģints pārstāvis, ar nikotīna saturu lapās. Stumbrs stāvs, zarains, tāpat kā viss augs, ar gariem dziedzermatiņiem. Lapas izkārtotas pamīšus, sēdošas, mazliet nolaidenas. Lapu plātne iegareni lāpstveidīga, ovāla, apakšējām lapām līdz 50 cm gara un 20 cm plata, augšējās pakāpeniski samazinās, mala gluda vai reti robota, dzīslojums lapas iekšpusē stipri izteikts. Ziedi ar īsiem kātiņiem, sakārtoti rituļos, tie atveras naktī un stipri smaržo. Kauss 2,5 — 3 cm garš, līdz pusei šķelts 5 nevienādās zobainās daļās. Vainags parasti balts (bieži sastop arī rozā, sārtas un sārti violetas formas), ārpusē ar dziedzermatiņiem; vainaga stobriņš 6 — 8 cm garš; vainaga apmale riteņveidīga, 6,5 — 9 cm diametrā. Putekšņlapas — 5, to kātiņi piestriprināti vainaga stobriņa pamatam un divas trešdaļas saauguši ar vainaga stobriņu. Auglenīca ar divcirkņu sēklotni, garu pavedienveidīgu irbuli un galviņveidīgu vai mazliet divdaivainu drīksnu. Auglis — kausā ietverta pogaļa, nogatavojusies atveras ar divām vārsnēm. Zied no jūnija līdz vēlam rudenim.