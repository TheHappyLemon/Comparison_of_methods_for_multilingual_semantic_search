"Pazudušie" (angļu: Lost) ir amerikāņu televīzijas seriāls, kurš ieguvis Emmy un Zelta globusa balvas. Šajā seriālā tiek stāstīts par lidmašīnas avārijā izdzīvojošo cilvēku dzīvi uz mistiskas tropu salas pēc tam, kad lidmašīna cieš avāriju Klusā okeāna dienvidu daļā ceļā no Sidnejas uz Losandželosu. Katrai sērijai ir raksturīgs, ka tajā ir pats stāsts par to, ka viņi dzīvo uz salas, kā arī tiek rādīts, ko katrs seriāla tēls ir piedzīvojis pirms lidmašīnas katastrofas. Seriāla autori ir Deimons Lindelofs, Džefrijs Džeikobs Eibramss un Džefrijs Lībers un tas galvenokārt tika filmēts Oahu salā, Havajās. "Pazudušo" plānošana sākās 2004. gada janvārī, kad Džefrijs Lībers nodeva savu ideju telekanālam ABC, kas pieprasīja sākuma scenāriju. Vīlies ar rezultātu un tam sekojošo otro scenāriju, tā brīža televīzijas tīkla vadītājs Loids Brauns sazinājās ar Dž. Dž. Eibramsu, kulta seriāla "Alias" autoru, lai viņš uzrakstītu jaunu pirmās sērijas scenāriju. Sadarbībā ar Deimonu Lindelofu viņš izveidoja seriāla unikālo stilu un tēlus. Seriāla attīstību ierobežoja strikti termiņi, tomēr radošā komanda bija pietiekami elastīga, lai mainītu tēlus un piemērotu tos aktieru raksturiem. "Pazudušo" 10 miljonu dolāru vērtā pilotsērija bija pati dārgākā visā televīzijas vēsturē. Seriāls kļuva par veiksmīgāko 2004. gada debiju ASV televīzijā. Pēc veiksmīgās pirmās sezonas "Pazudušie" tika apbalvoti ar 57. Emmy balvu par izcilu drāmas seriālu, bet pats Eibramss — 2005. gada septembrī ar Emmy balvu par savu darbu pilotsērijas režijā. 2006. gada janvārī seriāls ieguva Zelta globusa balvu par labāko televīzijas drāmu. Latvijā to pārraidīja LTV7.