Manhatanas tilts (angļu: Manhattan Bridge) ir piekartilts Ņujorkā, Ņujorkas štatā, ASV. Tilts savieno Manhatanu ar Bruklinu, šķērsojot Īstriveru. Tas ir viens no četriem Ņujorkas tiltiem, pār kuru bezmaksas var šķērsot Īstriveru, pārējie ir Bruklinas tilts, Kvīnsboro tilts un Viljamsburgas tilts. Tilta kopējais garums ir 2089 metri, tā platums ir 37 metri, bet augstums tā augstākajā punktā ir 102 metri. Uz tilta atrodas septiņu joslu šoseja, ietve gājējiem un velosipēdistiem, bet zem šosejas atrodas četras metro līnijas. Pēc 2008. gada datiem katru dienu tiltu šķērso ap 70 341 transportlīdzekļiem, bet gada laikā ap 26 miljoniem transportlīdzekļu. Tilta celtniecība uzsākta 1901. gadā. Lai gan tas atklāts satiksmei 1909. gada 31. decembrī, pilnīga tā celtniecība tika pabeigta tikai 1912. gadā. 2009. gadā tilts atzīts par Nacionālo vēstures inženiertehnisko pieminekli.