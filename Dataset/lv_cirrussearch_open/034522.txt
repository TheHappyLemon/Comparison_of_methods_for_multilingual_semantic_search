GNU LilyPond ir bezmaksas programmatūra nošu "gravēšanai" pazīstamajās operētājsistēmās; tā rakstīta valodā C++ un izmanto Scheme bibliotēku (GNU Guile), kas atļauj lietotājiem rakstīt pašiem savus paplašinājumus. Tā izmanto mūzikas pierakstu vienkāršā tekstā, ko pēc tam kompilē PDF (ar starpformātu PostScript), SVG un citiem formātiem. LilyPond var automātiski veidot MIDI failus no LilyPond formātā pierakstītas mūzikas. Atšķirībā no komerciālām programmām, piemēram, Finale and Sibelius, LilyPond neprasa noteiktu grafisko saskarni jeb GUI nošu tekstu veidošanai. Tomēr visām šīm programmām ir kopīgs mērķis — elektroniski veidot nošu tekstus, atbilstoši rietumu mūzikas pieraksta tradīcijai. Dažas grafiskās nošu salikšanas programmas, piemēram, Rosegarden un NoteEdit var eksportēt failus tieši LilyPond formātā. Viens no Lilypond veidotāju mērķiem ir veidot nošu tekstus, kas iegravēti saskaņā ar tradicionāliem izvietojuma likumiem, kuri bija spēkā tad, kad notis gravēja ar roku. Tādēļ nošu izskats var nedaudz atšķirties no tā, ko veido pašreiz lielākās komercprogrammas, lai gan arī to veidotais nošu grafiskais izskats pēdējos gados ir pietuvinājies senākajai tradīcijai. Mutopia projekts, kas piedāvā bezmaksas notis, izmanto LilyPond nošu tekstu salikšanai, tāpat kā Musipedia — lietotāju saimes uzturēta mūzikas enciklopēdija. WikiTeX — MediaWiki saskarne atbalsta LilyPond rediģēšanu tieši enciklopēdijas rakstos.