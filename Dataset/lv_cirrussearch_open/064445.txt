Ermanariks (latīņu: Ermanaricus, Hermanaricus, miris 376. gadā) jeb Ermenrihs (latīņu: Ermenricus, senangļu: Eormenric, senskandināvu: Jörmunrek(kr)) bija pirmais vēsturiski pierādāmais ostgotu ķēniņš mūsdienu Ukrainas teritorijā, kurš gāja bojā huņņu un alānu iebrukuma laikā. Darbā Res gestae (uzrakstīts pirms 400. gada) romiešu vēsturnieks Amjans Marcelīns rakstīja, ka Ermanariks pēc sakāves kaujās pret huņņiem izdarīja pašnāvību. Vēlāk gotu vēsturnieks Jordāns ap 550. gadu sarakstītajā darbā De origine actibusque Getarum minēja, ka Ermanariku (Hermanaricus) atriebjoties sadūruši viņa paša sabiedrotie.