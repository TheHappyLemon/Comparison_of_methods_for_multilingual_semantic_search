Svētā Ungārijas Elizabete vai Tīringenes Elizbete (vācu: Heilige Elisabeth von Thüringen, ungāru: Árpád-házi Szent Erzsébet; dzimusi 1207. gada 7. jūlijā, mirusi 1231. gada 17. novembrī) bija Ungārijas karalistes princese, Tīringenes landgrāfiene un katoļu svētā. Slimnīcu un medmāsu svētā aizbildne. Piemiņas diena — 17. novembris. Dzimusi Ungārijas karaļa Andrāša II ģimenē. 14 gadu vecumā apprecējās ar Tīringenes landgrāfu. 20 gadu vecumā kļuva par atraitni, par saviem līdzekļiem nodibināja slimo patversmi, kurā pati darbojās. Mirusi 24 gadu vecumā. Teitoņu ordeņa celtā Marburgas Sv. Elizabetes baznīca, kurā atradās Elizabetes kaps, viduslaikos kļuva par ievērojamu svētceļojumu vietu. Sākoties reformācijai Elizabetes relikvijas tika no baznīcas izvāktas. Tagad tās atrodas Vīnē, Stokholmā un Košicē. Baznīcā savukārt pēc Otrā pasaules kara tika apglabāts Pauls Hindenburgs.