Raganošana jeb buršana ir prakse, kurai piedēvē maģiskas spējas un kuru veic indivīds vai sociāla grupa, izmantojot ezotēriskas vai okultas zināšanas. Raganošanas koncepts pasaules vēsturē ir pastāvējis daudzu atšķirīgu pasaules tautu kultūrās, tomēr katrā no tām tam piedēvē savādākas iezīmes. Raganošana nereti ir sasaistīta ar reliģiju, pareģošanu un medicīnu. Tai lielākā nozīme ir kultūrās un grupās, kur dominē maģiski pasaules uzskati. Mūsdienās raganošanu pēta antropologi, sociologi un folkloristi.