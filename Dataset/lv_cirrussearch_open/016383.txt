Saimā (arī Saimas ezers; somu: Saimaa, zviedru: Saimen) ir liels ezers Somijas dienvidaustrumos, lielākais Somijā. Ezers ar zemesšaurumiem savienots ar citiem Somijas ezeriem, veidojot ap 4380 km² lielu ezeru sistēmu (Orivesi, Puruvesi u.c.), ko nereti uzskata par vienu ezeru Isosaimā (Iso-Saimaa) — ceturto lielāko Eiropā. Ezeru sistēmu ar jūru un citiem Somijas ezeriem savieno kanālu sistēma, kas ļauj pa ūdensceļu pārvietot kravas un izmantot to kā tūristu izklaides objektu. Saimas ezerā un ar to savienoto ezeru sistēmā dzīvo Saimā pogainais ronis (Phoca hispida saimensis) — pogainā roņa pasuga. Šī pasuga kopā ar Lādogas pogaino roni, Baikāla roni un Kanādas austrumu ezeru Ungavas roni ir vienīgie pasaules roņi, kas dzīvo saldūdenī. Diemžēl šī pasuga ir tuvu izmiršanai; dzīvi vēl tikai ap 200 roņu.