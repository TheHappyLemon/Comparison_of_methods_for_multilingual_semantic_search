Neibrandenburga (vācu: Neubrandenburg) ir pilsēta Vācijā, Mēklenburgā-Priekšpomerānijā, uz ziemeļiem no Berlīnes pie Tolenzes ezera. Apriņķa centrs. Neoficiāli saukta par Četru vārtu pilsētu (vācu: Stadt der vier Tore) četru greznu viduslaiku aizsardzības mūru vārtu dēļ. Pilsēta slavena ar ķieģeļu gotikas arhitektūru un viduslaiku aizsardzības mūriem. Tomēr pilsētas visaugstākā celtne ir 1965. gadā (VDR laikā) uzceltais Kultūras un Izglītības nams (Haus der Kultur und Bildung), neoficiāli saukts par "Kultūrpirkstu", kas paceļas 56 metru augstumā. Pilsēta dibināta 1248. gadā. Smagi cietusi Trīsdesmitgadu kara laikā. 1631. gadā to ieņēma Katoļu līgas karaspēks, nogalinot zviedru karagūstekņus. Kara turpinājumā, kad zviedri tāpat sāka slepkavot pretējās puses karagūstekņus, viņu sauciens esot bijis "Neibrandenburga!". VDR laikā Neibrandenburga bija rajona (bezirk) centrs. Pašlaik spēkā esošie pasaules rekordi diska mešanā gan sievietēm (1988. gadā), gan vīriešiem (1986. gadā) ir uzstādīti Neibrandenburgā. Neibrandenburgā dzimuši: Tims Borovskis (Tim Borowski, 1980) - futbolists Katrīna Krabe (Katrin Krabbe, 1969) - VDR vieglatlēte Kornēlija Oškēnata (Cornelia Oschkenat, 1961) - VDR vieglatlēte Oto Ernsts Rēmers (Otto Ernst Remer, 1912-1997) - militārists un nacists