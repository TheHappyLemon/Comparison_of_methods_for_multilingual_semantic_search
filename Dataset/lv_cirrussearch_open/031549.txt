Pedro Kalderons de la Barka i Barreda Gonsaless de Eano Ruiss de Blasko i Rianjo (spāņu: Pedro Calderón de la Barca y Barreda González de Henao Ruiz de Blasco y Riaño; dzimis 1600. gada 17. janvārī, miris 1681. gada 25. maijā) bija Spānijas Zelta laikmeta dramaturgs un dzejnieks. Mūža laikā bija arī karavīrs un garīdznieks. Dzimis Madridē spāņu augstmaņa un Flandrijas ieroču meistara meitas ģimenē. Studēja universitātē Salamankā un Alkalā de Enaresā, tomēr 1620. gadā pameta mācības, kļūdams par karavīru. No 1625. līdz 1635. gadam dienēja spāņu karaspēkā Itālijā un Flandrijā, tomēr pēc citām ziņām uzturējās arī Madridē. 1623. gadā debitēja ar lugu Amor, honor y poder ("Mīlestība, gods un vara"). Kad 1635. gadā mira Lope de Vega, izvirzījās kā ievērojamākais Spānijas dramaturgs un radīja lugas karaļa Felipes IV galma teātrim. No 1640. līdz 1642. gadam spāņu karaspēka sastāvā piedalījās Katalonijas sacelšanās apspiešanā. No 1651. gada, kad Kalderons kļuva par garīdznieku, rakstīja tikai reliģiskas lugas (autos sacramentales). Populārākās P. Kalderona de la Barkas lugas ir "Dāma - spoks" (1629), "Dzīve - sapnis" (1629–1635), "Zalameas tiesnesis" (1651).