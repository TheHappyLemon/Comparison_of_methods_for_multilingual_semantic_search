Zīdtauriņu virsdzimta (Bombycoidea) ir viena no dažādspārnu tauriņu infrakārtas (Heteroneura) virsdzimtām, kas apvieno vairāk kā 3600 sugas, kas tiek iedalītas 10 tauriņu dzimtās. Zīdtauriņu virsdzimtas sugas, sastopamas gandrīz visos kontinentos, izņemot Antarktīdu. Lielākā no visām dzimtām ir pāvaču dzimta, kas apvieno vairāk nekā 2300 sugas. Liela un plaša dzimta ir arī sfingu dzimta, kas apvieno apmēram 1300 sugas. Toties Austrālijas zīdtauriņu dzimtā ir tikai viena suga - Driandras zīdtauriņš (Carthaea saturnioides). Latvijā sastopamas 3 zīdtauriņu virsdzimtas dzimtas: pāvaču dzimta (Saturniidae), raibvērpēju dzimta (Endromidae) un sfingu dzimta (Sphingidae).