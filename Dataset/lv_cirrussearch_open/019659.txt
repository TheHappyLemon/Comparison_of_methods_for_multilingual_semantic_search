Filips V (grieķu: Φίλιππος Ε΄; dzimis 238. gadā p. m. ē., miris 179. gadā p. m. ē.) bija Maķedonijas karalis no 221. gada p. m. ē. līdz savai nāvei. Valdīšana iezīmējās ar enerģisku, tomēr neveiksmīgu pretošanos Romas ekspansijai. Dzimis Maķedonijas karaļa Dēmetrija II Etolieša ģimenē. Par karali kļuva 17 gadu vecumā. No 220. līdz 217. gadam p. m. ē. kā Ellīnijas līgas līderis karoja pret Etolijas līgu Sabiedroto karā. No 217. gada p. m. ē. vienlaicīgi ar Hanibālu uzbruka Romai, uzsākot Pirmo Maķedonijas karu, un cenzdamies ieņemt Ilīriju. Karš faktiski beidzās bez rezultātiem, 205. gadā p. m. ē. noslēdzot Fēnikes miera līgumu. No 205. līdz 200. gadam p. m. ē. karoja Krētas karā, cenšoties palielināt Maķedonijas ietekmi dienvidu virzienā. Pēc Hanibala sakāves, par ieganstu minot Grieķijas neatkarības aizstāvēšanu pret Maķedonijas tīkojumiem, 200. gadā p. m. ē. romieši Filipam pieteica karu, uzsākot Otro Maķedonijas karu. Filips tika sakauts, Maķedonijai nācas aiziet no Grieķijas. No 192. līdz 188. gadam p. m. ē. kā romiešu sabiedrotais karoja pret Seleikīdiem Sīrijas karā.