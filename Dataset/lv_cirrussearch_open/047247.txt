"Sapņu meitenes" (angļu: Dreamgirls) ir 2006. gada romantiska komēdija, kas balstīta uz tāda paša nosaukuma Brodvejas mūziklu. Filmas režisors un scenārija autors ir Bills Kondons. Galvenās lomas atveido Džeimijs Fokss, Bejonse Noulza, Edijs Mērfijs, Denijs Glovers, Anika Noni Rouza, Kīts Robinsons un Dženifere Hadsone. Filmas pirmizrāde notika 2006. gada 25. decembrī. Filma ieguva nominācijas piecās Amerikas Kinoakadēmijas dažādās kategorijās (kategorijā "Labākā dziesma" tika nominētas trīs filmas dziesmas), no tām filma ieguva divas balvas: "Labākā aktrise otrā plāna lomā" un "Labākā skaņa". Filmas sižets notiek 20. gadsimta 60. un 70. gados, kad Amerikā sāk attīstīties R&B un soulmūzika. Trīs tumšādainas soulmūzikas dziedātājas cenšas izcīnīt savu vietu zem saules, tajā pašā laikā saskaroties ar dažādām personīgām problēmām, kā arī manipulatīvu ierakstu kompānijas producentu.