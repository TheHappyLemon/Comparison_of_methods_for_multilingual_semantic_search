Braiens Šmits (angļu: Brian P. Schmidt; dzimis 1967. gada 24. februārī) ir ASV-Austrālijas astrofiziķis. Kopā ar Solu Perlmuteru un Ādamu Rīsu 2011. gadā saņēma Nobela prēmiju fizikā par supernovu pētījumiem. Studējis Arizonas Universitātē un Hārvarda Universitātē. Viņš ir astrofiziķis Austrālijas Nacionālās universitātes Mount Stromlo observatorijā un Astronomijas un astrofizikas pētniecības skolā. 1998. gadā, Perlmuters, Rīss un Šmits, veicot supernovu pētījumus, atklāja Visuma izplešanās paātrināšanos, aprēķināja izplešanās ātrumu un enerģijas blīvumu kosmosā. Par šo atklājumu viņi 2006. gadā saņēma Šova prēmiju astronomijā (Shaw Prize), kas tiek uzskatīta par "Austrumu Nobela prēmiju". Vēlāk, 2011. gadā viņi tika apbalvoti ar Nobela prēmiju fizikā.