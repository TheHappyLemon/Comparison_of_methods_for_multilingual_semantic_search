Viļņas katedrāle, pilnajā nosaukumā — Viļņas Svētā Staņislava un Vladislava arhikatedrālā bazilika (lietuviešu: Vilniaus Šv. Stanislovo ir Šv. Vladislovo arkikatedra bazilika, poļu: Bazylika archikatedralna św. Stanisława Biskupa i św. Władysława) ir Romas Katoļu baznīcas dievnams Viļņā, Lietuvā. Dievnams veltīts Svētajam Staņislavam un Svētajam Vladislavam. Celta no 1779. līdz 1783. gadam neoklasicisma stilā. Baznīcas kriptās un katakombās ir tikuši apglabāti vairāki Lietuvas un Polijas vēsturē nozīmīgi cilvēki, tai skaitā Vītauts Dižais, viņa sieva Anna, Žigimants, Švitrigailis, Svētais Kazimirs, Aleksandrs Jagellons, Barbara Radzivila. Baznīcas telpās atrodas vairāk nekā 40 mākslas darbu no 16.—19. gadsimta. Padomju laikā katedrālē atradās mākslas galerija, pirmie dievkalpojumi tika noturēti 1985. gadā. 1989. gadā tika atjaunots katedrāles statuss. Baznīcas zvanu tornis ir 57 m augsts.