78violet (iepriekš zināms kā Aly & AJ) ir amerikāņu poproka grupa, kuras sastāvā ir māsas Amanda un Elisone Mičalkas. Viņas piedzima Kalifornijas štata Torensā, taču uzauga Vašingtonas štata Sietlā. Abas māsas ir aktrises, dziedātājas, dziesmu autores un ģitāristes. 2004. gadā viņas parakstīja līgumu ar Hollywood Records. Debijas albumu Into the Rush grupa izdeva 2005. gada 17. augustā. ASV topos tas debitēja 36. vietā, pirmajā nedēļā tas tika pārdots 24 tūkstošos kopiju un vēlāk tika sertificēts ar platīna disku pēc RIAA sistēmas. Par albumu Into the Rush grupa tika nominēta Contemporary Inspirational Artists of the Year balvai 2006. gadā, vēlāk albums visā pasaulē tika pārdots vairāk nekā vienā miljonā kopiju. Otrais studijas albums Insomniatic ASV topos debitēja 15. vietā ar pārdotiem vairāk nekā 39 tūkstošiem kopiju. Albuma vadošais singls Potential Breakup Song tika sertificēts ar platīna disku pēc RIAA sistēmas. Grupa sākotnēji plānojā trešo studijas albumu izdot 2009. gadā, taču tā izdošana vairākkārt tikusi atlikta. 2009. gadā grupa nosaukumu Aly & AJ nomainīja uz 78violet.