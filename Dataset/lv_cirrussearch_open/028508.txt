Centrālamerikas krupji (Incilius) ir viena no krupju dzimtas (Bufonidae) ģintīm, kas apvieno 40 krupju sugas. Tās sastopamas Ziemeļamerikā un Dienvidamerikā, izplatības areālam plešoties no ASV dienvidiem līdz Panamai un tālāk gar Klusā okeāna krastu, sasniedzot Ekvadoru. Šīs sugas galvenokārt mājo tropu mežos, gan kalnos, gan līdzenumos nelielu upīšu krastos. Dažas sugas ir ļoti plaši izplatītas un sastopamas dažādos biotopos, lauksaimniecības zemes un pilsētu vides ieskaitot, piemēram, krasta krupis (Incilius nebulifer).