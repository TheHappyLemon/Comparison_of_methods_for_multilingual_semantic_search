Pūblijs Flāvijs Vegēcijs Renāts (latīņu: Publius Flavius Vegetius Renatus) bija 4. gadsimta beigu Rietumromas impērijas rakstnieks. Par Vegēcija dzīvi nekas nav zināms, izņemot to, kas rakstīts viņa divos saglabājušos darbos — militārajā traktātā "De Re Militari" un mazāk zināmajā darbā par veterināro medicīnu "Digesta Artis Mulomedicinae". "De Re Militari" Viduslaiku Eiropā bija plaši pazīstams darbs par militāro teoriju. Darba 3. grāmatā atrodams pazīstamais teiciens Si vis pacem, para bellum (gribi mieru — gatavojies karam). Pamatojoties uz darba tekstu, Vegēcija dzīves laiks varētu būt no 383. gada, jo darbā pieminēts imperators Graciāns, līdz pat 450. gadam, kad Konstantinopolē parādās šis traktāts. Darbs veltīts vārdā nenosauktam imperatoram, ko daļa pētnieku identificē ar Teodosiju I.