Metropoles mākslas muzejs (angļu: The Metropolitan Museum of Art) ir mākslas muzejs, kas atrodas Manhatanā, Ņujorkā, ASV. Muzeja kolekcija sastāv no apmēram diviem miljoniem darbu. Muzeja galvenā ēka pēc platības ir viena no pasaulē lielākajām mākslas galerijām. Metropoles mākslas muzeju 1870. gadā dibināja vairākas personas, kuru vidū bija uzņēmēji, finansisti, domātāji un mākslinieki. Tas oficiāli tika atvērts 1872. gada 20. februārī un sākotnēji atradās Piektajā avēnijā 681. 2011. gadā muzeju apmeklēja 6 miljoni cilvēku, tas ir otrs apmeklētākais mākslas muzejs pasaulē pēc Luvras muzeja Francijā un visapmeklētākais ASV. Muzeja kopējā platība ir vairāk nekā 190 tūkstoši m2.