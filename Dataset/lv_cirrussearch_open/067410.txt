Šis raksts ir par zvaigznāju. Par citām jēdziena Herkuless nozīmēm skatīt nozīmju atdalīšanas lapu. Herkuless ir zvaigznājs, kas nosaukts romiešu mitoloģijas varoņa Herkulesa vārdā (pārņemts no sengrieķu varoņa Hērakla, kurš paveica 12 varoņdarbus). Herkulesu kā vienu no 48 zvaigznājiem 2. gadsimtā savā astronomijas traktātā bija atzīmējis Ptolemajs. Tas ir piektais lielākais no 88 mūsdienu zvaigznājiem. Zvaigznājs robežojas ar Pūķa, Vēršu Dzinēja, Ziemeļu Vainaga, Čūskas, Čūskneša, Ērgļa, Bultas, Lapsiņas un Liras zvaigznāju. Herkulesa zvaigznājā atrodas apekss — punkts, kura virzienā riņķojot ap galaktiku, telpā pārvietojas Saules sistēma.