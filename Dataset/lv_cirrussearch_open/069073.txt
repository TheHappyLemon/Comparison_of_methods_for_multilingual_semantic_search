Aberdīnas katedrāle jeb Svētā Mahara katedrāle (angļu: St Machar's Cathedral/Old Machar, skotu gēlu: Cathair-eaglais Naomh Machar) ir Skotijas Baznīcas draudzes baznīca, kas atrodas Skotijas pilsētas Aberdīnas vecpilsētā. Tā kā Skotijas Baznīca pieturas pie kalvinisma prezbiteriānisma novirziena, katedrāles nosaukums dievnamam ir tikai tradīcija. Leģenda vēsta, ka baznīcu šajā vietā nodibinājis 6. gadsimta īru mūks Svētais Mahars (Saint Machar). 1131. gadā tika sākta pašreizējās baznīcas celtniecība, no kuras gan vairāku pārbūvju rezultātā maz kas saglabājies. Drīz pēc tam Skotijas karalis Dāvids I pārcēla uz Aberdīnu bīskapa sēdekli. 1290. un 1450. gadā baznīcā pabeidza ievērojamas pārbūves. Skotijas reformācijas laikā 1560. gadā pūlis izdemolēja baznīcu un tās bibliotēku. 1688. gadā vētrā tika sagrauts baznīcas tornis un daļa baznīcas.