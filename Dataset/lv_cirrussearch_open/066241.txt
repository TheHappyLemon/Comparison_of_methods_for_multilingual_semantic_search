Šapsugi (pašnosaukums — Адыгэ, Шапсыгъ) ir adigu subetniskā grupa, kas agrāk bija viena no lielākajām adigu ciltīm. Dzīvo Krievijā (Adigejā un Krasnodaras novadā), kā arī Turcijā un Izraēlā (diasporas sastāvā). Runā adigu valodas šapsugu dialektā. Izplatītākā reliģija ir sunnītu islāms. Kaukāza kara laikā šapsugi bija vieni no spītīgākajiem Krievijas Impērijas pretiniekiem, viņi pievienojās Šamila izveidotajai savienībai, kas pastāvēja līdz 1859. gadam. 1864. gadā lielākā daļa šapsugu kopā ar citiem adigiem tika izvesta uz Osmaņu impēriju.