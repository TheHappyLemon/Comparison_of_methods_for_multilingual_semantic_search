Bizonu Bils (angļu: Buffalo Bill), īstajā vārdā Viljams Frederiks Kodijs (William Frederick Cody, dzimis 1846. gada 26. februārī, miris 1917. gada 10. janvārī), bija amerikāņu Mežonīgo Rietumu perioda bizonu mednieks, karavīrs un šovmens. 14 gadu vecumā strādāja Pony Express zirgu pasta sistēmā. No 1863. līdz 1865. gadam karoja Amerikas pilsoņu karā ziemeļnieku pusē. Indiāņu karu periodā strādāja kā ASV armijas pavadonis, 1872. gadā saņemdams Goda medaļu. Bizonu Bila iesauka radās pēc tam, kad viņš noslēdza līgumu ar dzelzceļa kompāniju par gaļas piegādi un 1867. un 1868. gadā nomedīja 4282 bizonus. Izplatoties leģendāriem stāstiem par Bizonu Bilu, 1883. gadā viņš nodibināja Mežonīgo Rietumu izklaides šovu, kurā darbojās pats, piesaistīdams citas tā laika personības, piemēram siu virsaiti Sēdošo Bizonu. Šovs guva milzīgus panākumus, uzstājās arī Eiropā. 19. gadsimta beigās Bizonu Bils kļuva par vienu no pirmajām starptautiskajām slavenībām.