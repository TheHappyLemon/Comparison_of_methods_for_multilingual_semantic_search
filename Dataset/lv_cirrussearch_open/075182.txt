Baleāru Salas (spāņu: Islas Baleares, katalāņu: Illes Balears) ir viens no septiņpadsmit Spānijas autonomajiem apgabaliem, kā arī province, kas atrodas tāda paša nosaukuma arhipelāgā Vidusjūras rietumos. Baleāru Salas ir viens no astoņiem apgabaliem, kuriem ir piešķirts "nācijas" nosaukums. Četras lielākās salas arhipelāgā ir Maļorka, Menorka, Ivisa un Formentera. Baleāru Salu administratīvais centrs un lielākā pilsēta ir Palma. Apgabala kopējā platība ir 4992 km², pēc 2015. gada datiem apgabalā dzīvo 1 124 744 iedzīvotāji. Pēc platības tas ir Spānijas vismazākais apgabals.