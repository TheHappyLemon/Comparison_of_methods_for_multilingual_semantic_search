Tīruma cietpiene (latīņu: Crepis tectorum) ir mainīga izskata kurvjziežu dzimtas augu suga, kas plaši sastopama Eiropā (neiekļaujot rietumdaļu), tostarp bieži visā Latvijā, un daudzviet Āzijā. Strauji izplatījusies lauksaimniecības dēļ. Mainīgā izskata dēļ sugas ietvaros nodala vairākas pasugas. Atsevišķi eksemplāri un dažāda lieluma grupas aug dārzos, tīrumos, sausās nezālienēs, atmatās, ceļu un dzelzceļu malās.