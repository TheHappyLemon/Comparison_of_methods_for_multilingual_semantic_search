Lūznava (agrāk Dlužņeva, Glužņeva) ir ciems Rēzeknes novadā, kopš 1990.gada Lūznava ir Lūznavas pagasta centrs. Ciemā atrodas Lūznavas muiža, kas veiksmīgi atjaunota un tiek izmantota kā pagasta (un ne tikai) kultūras centrs. Kopš 2015. gada sākuma Lūznavas muiža ir atvērta apmeklētājiem un turpina attīstīties kā starptautisks mākslas, mūzikas un vides izglītības centrs, kā arī semināru, apmācību, plenēru, radošo darbnīcu un dažādu meistarklašu norises vieta. Lūznavas muiža uzskatāma par kompleksu kultūras (arhitektūras) pieminekli: valsts nozīmes pieminekļi ir muižas apbūve, klēts, kungu māja (Jaunā pils), parks, bet muižas saimniecības ēka ir vietējās nozīmes arhitektūras piemineklis. Muižas saimniecības ēkā ir izvietota Lūznavas pagasta bibliotēka. Slēgtajā Lūznavas profesionālajā vidusskolā izveidota Nacionālo bruņoto spēku militārā bāze. Profesionālā mācību iestāde (tās nosaukums vairākkārt mainījies) Lūznavā darbojās no 1945. gada līdz 2014. gadam.