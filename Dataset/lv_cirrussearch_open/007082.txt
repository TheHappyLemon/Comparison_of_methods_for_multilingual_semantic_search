Džons Maikls Laundžs (John Michael "Mike" Lounge; dzimis 1946. gada 28. maijā, miris 2011. gada 1. martā) bija NASA kosmonauts, ASV Jūras kara flotes virsnieks. Pirmo kosmisko lidojumu Laundžs veica 1985. gadā Space Shuttle misijā STS-51-I. Viņš bija atbildīgs par Austrālijas pavadoņa AUSSAT-1 izvēršanu un bija kosmoplāna manipulatora operators. Otrais lidojums notika 1988. gadā misijā STS-26, kas bija pirmā pēc kosmoplāna Challenger katastrofas. Četru dienu ekspedīcijā viņš piedalījās sakaru pavadoņa TDRS-C izvēršanā, kā arī vidējā klājā veica zinātniskus eksperimentus. Trešajā, pēdējā kosmiskajā lidojumā STS-35 Laundžs devās 1990. gadā. Tajā tika veikti astronomiski novērojumi ar ASTRO-1 observatoriju.