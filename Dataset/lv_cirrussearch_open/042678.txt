2019. gada Pasaules čempionāts hokejā bija 83. Pasaules čempionāts. Tas norisinājās Slovākijas pilsētās Bratislavā un Košicē. Čempionāts notika divās fāzēs — grupu turnīrā un izslēgšanas spēlēs. Grupu turnīrā izlases pēc IIHF ranga bija saliktas divās grupās pa astoņām katrā. Četras labākās pēc grupu turnīra turpināja sacensties izslēgšanas spēlēs, savukārt katras grupas vājākā komanda izkrita no Elites divīzijas (Francija un Austrija). Pirms čempionāta bija jau zināms, ka Šveices hokeja izlase nevar izkrist no Elites divīzijas, jo 2020. gada Pasaules čempionāts hokejā norisināsies Šveicē. 2019. gada čempionāts sākās 2019. gada 10. maijā un norisinājās līdz 26. maijam. Šajā čempionātā pēc 27 gadu pārtraukuma Elites divīzijā atgriezās Lielbritānijas hokeja izlase. Latvijas izlasei šis bija 23. Pasaules čempionāts Elites divīzijā pēc kārtas.