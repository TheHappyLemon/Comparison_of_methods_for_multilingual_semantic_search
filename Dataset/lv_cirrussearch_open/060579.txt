Oskars Šarls Desomvills (franču: Oscar Charles Dessomville; dzimis 1876. gada 19. augustā, miris 1938. gada 30. augustā) bija beļģu airētājs, izcīnījis divas olimpiskās sudraba medaļas 1900. gada un 1908. gada vasaras olimpiskajās spēlēs, kā arī vairāku medaļu ieguvējs Eiropas čempionātā airēšanā. Desomvills 1900. gada Parīzes olimpiskajās spēlēs startēja airēšanas astoņnieku sacensībās. Viņš bija viens no Beļģijas airētāju komandas Royal Club Nautique de Gand pārstāvjiem. Komanda šajās sacensībās izcīnīja sudraba medaļu. Arī 1908. gada Londonas olimpiskajās spēlēs Desomvills bija Beļģijas airētāju komandas pārstāvis airēšanas astoņnieku sacensībās. Arī šajā reizē viņi izcīnīja sudraba medaļu. Viņš ir izcīnījis 12 medaļas (8 zelta, 3 sudraba un 1 bronzas) Eiropas čempionātos airēšanā no 1900. gada līdz 1909. gadam.