"Neredzamais pavediens" (angļu: Phantom Thread) ir 2017. gada ASV vēsturiskā drāma. Filmas režisors un scenārija autors ir Pols Tomass Andersons. Filmas sižets ir par 1954. gada Londonas augsto modi. Galvenajā lomā Denjels Dejs-Lūiss — modes dizaineris, kas pieņem darbā jaunu kalponi, ko atveido Vikija Krīpsa, un kas kļūst par viņa mūzu. Šī ir Deja-Lūisa pēdējā loma pirms aktiera karjeras beigām. "Neredzamais pavediens" ir pirmā Andersona filma, kas filmēta ārpus Savienotajām Valstīm, uzsākot filmēšanas procesu 2017. gada janvārī Anglijas pilsētā Litē. Šī ir otrā Andersona sadarbība ar Deju-Lūisu pēc filmas "Plūdīs asinis" (There Will Be Blood, 2007) un ceturtā ar komponistu Džoniju Grīnvudu. Filmas "Neredzamais pavediens" pirmizrāde notika 2017. gada 11. decembrī Ņujorkā, bet pārējos ASV kinoteātros filmu sāka demonstrēt no 25. decembra. Filma saņēma uzslavas un pozitīvas atsauksmes par aktierspēli, scenāriju, režiju un skaņu celiņu. Nacionālā kinokritiķu padome to izvēlējās kā vienu no 2017. gada labākajām filmām. Filma tika izvirzīta 90. Kinoakadēmijas balvai sešās nominācijās: "Labākā filma", "Labākais režisors", "Labākais aktieris galvenajā lomā" (Dejs-Lūiss), "Labākā aktrise otrā plāna lomā" (Leslija Menvila), "Labākā oriģinālmūzika" un "Labākie kostīmi" par ko arī saņēma balvu. Tāpat filma tika izvirzīta 71. BAFTA kino balvai četrās nominācijās, no kurām arī ieguva tikai vienu balvu nominācijā "Labākie kostīmi", kā arī tika izvirzīta 75. Zelta globusa balvai divās nominācijās.