Rikoveri glečers (angļu: Recovery Glacier) vai Argentīnas Polārās ekspedīcijas glečers (spāņu: Glaciar Expedición Polar Argentina; Argentīnas avotos) ir līdz 300 km garš un pie ietekas ap 50 km plats šļūdonis Austrumantarktīdā. Sākas Polārajā plato un noplūst uz piekrasti starp Šekltona grēdu ziemeļos un Vičaveja nunatakiem dienvidos. Ieplūst Larsena šelfa ledājā. Glečeri 1957. gadā izlūklidojuma laikā atklāja Britu Sadraudzības Transantarktiskās ekspedīcijas dalībnieki un pa to tika nosprausts maršruts no Šekltonas bāzes pie šelfa ledāja frontes uz Sautaisas staciju glečera dienvidu malā. Nosaukts aprakstoši sakarā ar to, ka no ledāja plaisām bieži nācās atgūt (izvilkt; angļu: recover) ekspedīcijas transportlīdzekļus.