Fajr (persiešu: فجر — ‘Rītausma’) bija Irānas eksperimentāls pavadonis, kas palaists 2015. gada februārī. Pavadonis izgatavots uzņēmumā Iran Electronics Industries. Tas veidots sešu skaldņu prizmas formā ar augstumu 49 cm, platumu 35 cm un masu 52 kg. Fajr paredzēts Zemes virsmas attēlu uzņemšanai. Tas ir apgādāts ar Globālo pozicionēšanas sistēmu. Irānas oficiālie pārstāvji apgalvoja, ka pavadonis nav paredzēts militārai izmantošanai. Fajr palaists 2015. gada 2. februārī 08:50 UTC ar nesējraķeti Safir-1B no starta laukuma Semnānas ostānā. Starts notika Irānas nacionālajā kosmosa dienā, sešus gadus pēc valsts pirmā orbitālā starta ar Omid. ASV kosmiskās telpas kontroles dienests fiksēja, ka 2015. gada 26. februārī Fajr iegāja atmosfēras blīvajos slāņos un sadaga virs Indijas okeāna. Ir liecības, ka šis bijis Fajr trešā eksemplāra starts. Iespējams, ka ap 2012. gada 23. maiju un 22. septembri startēja divas Safir raķete, bset palaišanas bija neveiksmīgas, Fajr neievadot orbītā.