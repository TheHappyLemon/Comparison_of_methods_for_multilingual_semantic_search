Šis raksts ir par valūtu Izraēlā kopš 1986. gada. Par valūtu pirms tam skatīt rakstu Izraēlas vecais šekelis. Izraēlas jaunais šekelis (ivritā: שֶׁקֶל חָדָשׁ, sheqel ẖadash — ‘jaunais šekelis’) jeb vienkārši Izraēlas šekelis (שקל ישראלי) ir Izraēlas Valsts valūta un ir legāls norēķinu līdzeklis Palestīnas autonomijā. Valūtas simbols ir ₪, bet ISO 4217 kods ir ILS. Viens šekelis sīkāk dalās 100 agorās. Izraēlas jaunais šekelis tika pieņemts 1986. gada 1. janvārī, kad nomainīja Izraēlas veco šekeli. Denominācija bija 1000 pret 1. Valūtas izdevējiestāde ir Izraēlas banka.