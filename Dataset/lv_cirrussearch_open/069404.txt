Deina Elaina Ouensa (angļu: Dana Elaine Owens; dzimusi 1970. gada 18. martā), pazīstama ar skatuves vārdu Kvīna Latifa (Queen Latifah), ir amerikāņu aktrise, repere, dziedātāja, dziesmu vārdu autore, kinoproducente un sarunu šovu vadītāja. Savas karjeras laikā saņēmusi vairākus apbalvojumus, tai skaitā Grammy balvu, Emmy balvu, Zelta globusa balvu, trīs Ekrāna aktieru ģildes balvas un divas NAACP Image Awards balvas, kā arī vienreiz nominēta Amerikas Kinoakadēmijas balvai. 2006. gadā Latifa kļuva par pirmo hiphopa mākslinieci, kas saņēmusi zvaigzni Holivudas Slavas alejā. 19 gadu vecumā iznāca Latifas pirmais albums All Hail the Queen (1989). Par savu trešo albumu Black Reign (1993) saņēmusi Grammy balvu. Latifa ir arī pazīstama aktrise. Karjeras sākumā piedalījusies Fox situāciju komēdijā Living Single (1993—1998), kā arī atveidojusi galveno lomu spraiga sižeta filmā Set It Off (1996). No 1999. līdz 2001. gadam, kā arī no 2013. līdz 2015. gadam iznāca viņas vadīts sarunu šovs The Queen Latifah Show. Par lomu filmā "Čikāga" (2002) nominēta 75. Kinoakadēmijas balvai kategorijā "Labākā aktrise otrā plāna lomā". Piedalījusies arī tādās filmās kā "Kaulu kolekcionārs" (1999), "Šausmenīte 3" (2003), "Māja ar kājām gaisā" (Bringing Down the House, 2003), "Taksis" (Taxi, 2004), Barbershop 2: Back in Business (2004), Beauty Shop (2005), "Pēdējais atvaļinājums" (Last Holiday, 2005), "Izdomātā dzīve" (2006), "Matu laka" (2007), "Valentīna diena" (2010), Joyful Noise (2012), Girls Trip (2017) un Hustle (2022).