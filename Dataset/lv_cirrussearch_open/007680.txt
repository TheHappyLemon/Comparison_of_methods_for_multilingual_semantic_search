Nacionālās basketbola asociācijas 1983.—1984. gada sezona bija 38. NBA sezona. Šajā sezonā piedalījās 23 komandas (visas no ASV). Par NBA čempioniem kļuva Bostonas "Celtics" spēlētāji, kas septiņu spēļu finālsērijā pieveica Losandželosas "Lakers" ar 4—3. Finālsērija ilga no 27. maija līdz 12. jūnijam. Par regulārās sezonas un finālsērijas vērtīgāko spēlētāju tika atzīts Lerijs Bērds ("Celtics"), savukārt Adrians Dentlijs ("Jazz") bija sezonas rezultatīvākais spēlētājs. 1983. gada NBA drafts notika 1983. gada 28. jūnijā, tajā Hjūstonas "Rockets" ar pirmo numuru izvēlējās Ralfu Sampsonu. 34. NBA Visu zvaigžņu spēle notika McNichols Sports Arena arēnā Denverā. Tajā Austrumu komanda uzvarēja Rietumus ar 154–145. Par spēles vērtīgāko spēlētāju tika atzīts Detroitas "Pistons" spēlētājs Aizeja Tomass.