Mariona Bartoli (franču: Marion Bartoli; dzimusi 1984. gada 2. oktobrī) ir bijusī franču tenisiste, tagad trenere un arī tenisa komentētāja. M. Bartoli labākais sasniegums WTA Tūres vienspēļu rangā ir 2012. gada 30. janvārī sasniegtā 7. vieta, dubultspēlēs viņa ir sasniegusi 15. vietu (2004. gada 5. jūlijs). Karjerā M. Bartoli ir uzvarējusi astoņos WTA un sešos ITF vienspēļu turnīros. Lielāko panākumu Grand Slam sacensībās viņa guva 2013. gada Vimbldonas čempionātā, kurā svinēja uzvaru. Pēc karjeras beigām pievērsusies spēles komentēšanai, sadarbojoties ar Eurosport kanāla Francijas programmu. 2019. gada oktobrī sākusi trenēt Latvijas tenisisti Aļonu Ostapenko, ar kuru sadarbības sākums izvērtās veiksmīgs: pirmajos divos turnīros (Lincā un Luksemburgā) sasniegts fināls un gūts viens tituls.