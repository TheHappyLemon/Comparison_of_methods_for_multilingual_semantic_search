"Nārnijas hronika: princis Kaspiāns" (angļu: The Chronicles of Narnia: Prince Caspian) ir 2008. gada ASV un Apvienotās Karalistes episkā fantāzijas filma, kuras režisors un viens no scenārija autoriem ir Endrū Adamsons. Filmas sižets veidots pēc Klaiva Steiplsa Lūisa grāmatas "Kaspijas princis" no sērijas "Nārnijas hronika". Filmu veidoja kompānijas Walt Disney Pictures un Walden Media, ar izplatīšanu nodarbojās Walt Disney Studios Motion Pictures. Šī ir otrā filma "Nārnijas hronikas" filmu sērijā; turpinājums 2005. gada filmai "Nārnijas hronika: Lauva, ragana un drēbju skapis". 2010. gadā izdeva filmas turpinājumu – "Nārnijas hronika: Rītausmas ceļinieka brauciens". Filmā Pīteram, Sūzanai, Edmundam un Lūsijai jāapvienojas ar princi Kaspiānu un jāizglābj Nārnija no tirāna Miraza. Galvenās lomas filmā atveido Viljams Moslijs (Pīters), Anna Poppevela (Sūzana), Skandars Keinss (Edmunds), Džordžija Heinlija (Lūsija), Tilda Svintone (Baltā ragana), Bens Barnss (Kaspiāns), Serdžio Kastellita (Mirazs), Edijs Īzards (Rīpičīps), Vorviks Deiviss (Nikabriks), Kens Stots (āpsis) un Vinsents Grass (Korneliuss). Filmas pirmizrāde notika 2008. gada 7. maijā Ņujorkā, ASV to sāka rādīt 16. maijā, Lielbritānijā – 26. jūnijā, bet Latvijā – 11. jūlijā. Filma saņēma lielākoties pozitīvas kritiķu atsauksmes un nopelnīja 419,6 miljonus ASV dolāru pie 225 miljonu dolāru liela filmas budžeta.