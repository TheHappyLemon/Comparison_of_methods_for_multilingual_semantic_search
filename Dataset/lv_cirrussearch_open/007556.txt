Keidels Lī Evanss (angļu: Cadel Lee Evans; dzimis 1977. gada 14. februārī Ketrīnā, Austrālijā) ir bijušais profesionālais austrāliešu šosejas riteņbraucējs. 2009. gada 27. septembrī K. Evanss kļuva par pirmo Austrālijas riteņbraucēju, kurš uzvarējis Pasaules čempionātā grupas braucienā, bet 2011. gadā to pašu paveica prestižākā daudzdienu velobrauciena Tour de France kopvērtējumā. Karjeras sākumā bija pievērsies kalnu riteņbraukšanai, taču kopš 2001. gada startēja šosejas riteņbraukšanā. 2000. gada olimpiskajās spēlēs Sidnejā K. Evanss izcīnīja 7. vietu kalnu riteņbraukšanas sacensībās. 1998. un 1999. gadā izcīnīja Pasaules kausu. 2011. gadā viņš pirmo reizi karjerā kļuva par Tour de France uzvarētāju, velobrauciena vadībā izvirzoties vien priekšpēdējā dienā — braucienā ar atsevišķu startu. 2012. gada Tour de France K. Evanss nesekmīgi startēja izšķirīgajos kalnu posmos un individuālajos braucienos nespēja konkurēt ar uzvarētāju Bredliju Viginsu, kopvērtējumā ieņemot 7. vietu. Evanss paziņoja, ka 2015. gada februārī noslēgs karjeru. Karjeru viņš noslēdza 1. februārī pēc dalības savā vārdā nosauktās sacensībās.