Džovanni Ferrāri (itāļu: Giovanni Ferrari, dzimis 1907. gada 6. decembrī, miris 1982. gada 2. decembrī) bija itāļu futbolists un futbola treneris, spēlēja pussarga vai uzbrucēja pozīcijā, bijis Itālijas futbola izlases dalībnieks. Ferrāri tiek uzskatīts par vienu no savas paaudzes, kā arī vienu no Itālijas visu laiku labākajiem futbolistiem. Savas karjeras laikā izcīnījis astoņus Itālijas A sērijas čempionu titulus. Piecas reizes to paveicis ar Juventus, divas reizes ar Internazionale, bet vienu reizi ar Bologna. Itālijas futbola izlasi pārstāvējis no 1930. līdz 1938. gadam, kopumā 44 mačos gūstot 14 vārtus. Ar izlasi uzvarējis 1934. un 1938. gada FIFA Pasaules kausā. Viņš ir viens no tikai trim Itālijas spēlētājiem, kas ir divreiz uzvarējuši FIFA Pasaules kausā. Pēc spēlētāja karjeras beigām kļuvis par treneri. Bijis arī Itālijas izlases galvenais treneris, vadot komandu 1962. gada FIFA Pasaules kausā.