Četru kontinentu čempionāts daiļslidošanā ir ikgadējas daiļslidošanas sacensības, ko rīko Starptautiskā slidošanas asociācija (ISU). Sacensības parasti norisinās janvārī vai februārī un ir vienas no kopumā četrām ikgadējām daiļslidošanas sacensībām, kas tiek rīkotas ISU paspārnē (pārējās trīs ir Eiropas, Pasaules, un Pasaules čempionāts junioriem). Sacensību nosaukums attiecas uz Āfriku, Ameriku, Āziju un Okeāniju (četrām pasaules daļām, kas ir atspoguļotas olimpiskajos apļos, neskaitot Eiropu). Medaļas tiek sadalītas četrās disciplīnās – vīriešu un sieviešu vienslidojumos, pāru slidojumos, kā arī dejās uz ledus.