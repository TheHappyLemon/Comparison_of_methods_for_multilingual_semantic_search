Rāvalpindi (urdu: راولپنڈی, angļu: Rawalpindi) — pilsēta Pakistānas ziemeļu daļā Pothohara plato uz dievidrietumiem no Islāmābādas. 20. gadsimta sešdesmitajos gados, Islāmābādas celtniecības laikā, Rāvalpindi bija Pakistānas galvaspilsēta. Islāmābādas starptautiskā lidosta faktiski atrodas Rāvalpindi. Pilsētā atrodas Pakistānas armijas galvenais štābs, kā arī Ajūba nacionālais parks. Arheoloģiskie izrakumi liecina, ka Rāvalpindi vieta ir apdzīvota vismaz 3000 gadus. Šeit bija pilsēta — Taksilas vienaudze, tomēr mazāk pazīstama. Domājams, ka šo pilsētu izpostīja huņņi. 1493. gadā pilsētu atjaunoja gakāru (gakhar) valdnieks Džandahans (Jhanda Khan). Pilsēta atradās gakāru pakļautībā līdz 1765. gadā tos sakāva sikhi. 1849. gadā Rāvalpindi ieņēma briti. Britu varas gados Rāvalpindi atradās lielākais britu armijas garnizons visā Britu Indijā. 1951. gada 16. oktobrī Rāvalpindi tika nogalināts pirmais Pakistānas premjerministrs Liakats Alihans (Liaquat Ali Khan).