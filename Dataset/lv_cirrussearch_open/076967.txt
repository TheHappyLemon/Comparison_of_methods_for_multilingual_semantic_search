Borščs (ukraiņu: борщ, krievu: борщ, poļu: barszcz, rumāņu: borş) ir austrumslāvu izcelsmes zupa, kas ir populāra vairākās Austrum- un Centrāleiropas valstīs. Boršča izcelsmes vieta nav zināma, bet parasti uzskata, ka tas radies vai visticamāk, ka radies pašreizējās Ukrainas teritorijā. Mūsdienās tas kļuvis par vienu no ukraiņu virtuves simboliem. Zupas nosaukums cēlies no Eiropas latvāņa (ukraiņu: Борщівник європейський) slāviskā nosaukuma, kuru izmantoja zupas pagatavošanai. Mūsdienās latvāņa vietā zupas pagatavošanai kā galveno sastāvdaļu izmanto dārza bietes, kas dod tai tumši sarkanu krāsu. Bietes Austrumeiropā bija pazīstamas jau sen, bet tumši sarkanās biešu šķirnes Krievijas impērijas teritorijā parādījās tikai 18. gadsimtā un klimata dēļ tika audzētas galvenokārt Ukrainā (tā laika Mazkrievijā), kas arī noteica mūsdienu boršča popularitāti tieši tajā. Parasti zupas sastāvā ir arī gaļa vai sēnes. Pastāv milzums daudz reģionālu atšķirību tās pagatavošanā un sastāvdaļās. Piemēram, Polijā borščs (barszcz) bieži ir biešu buljons (boršču ar dārzeņiem Polijā dēvē par ukraiņu boršču (barszcz ukraiński)). Latviešu biešu zupu arī var uzskatīt par boršča paveidu.[nepieciešama atsauce]