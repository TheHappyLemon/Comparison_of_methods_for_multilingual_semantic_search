Mārtins Stenfords Pīterss (angļu: Martin Stanford Peters, dzimis 1943. gada 8. novembrī, miris 2019. gada 21. decembrī) bija angļu futbolists un futbola treneris. Spēlējis pussarga pozīcijā, bijis Anglijas futbola izlases pārstāvis. Savu karjeras lielāko daļu aizvadījis Anglijas komandās West Ham United, Tottenham Hotspur un Norwich City. Ar West Ham United 1965. gadā ieguvis Eiropas Kausu ieguvēju kausu, bet ar Tottenham Hotspur 1972. gadā UEFA kausu un 1971. kā arī 1973. gadā Anglijas Līgas kausu. Anglijas futbola izlasi pārstāvējis no 1966. līdz 1974. gadam, kopumā 67 mačos gūstot 20 vārtus. Ar izlasi uzvarējis 1966. gada FIFA Pasaules kausā, kur finālā guvis vienus no izlases četriem vārtiem pret Rietumvāciju. Piedalījies arī 1970. gada FIFA Pasaules kausā un 1968. gada Eiropas čempionātā.