Šajā uzskaitījumā apkopoti 1960. gada ziemas olimpisko spēļu medaļnieki. 1960. gada ziemas olimpiskās spēles bija VIII ziemas olimpiskās spēles un tās notika ASV pilsētā Skvoveli 1960. gadā no 18. līdz 28. februārim. Šīs bija otrās ziemas olimpiskās spēles, kas notika ārpus Eiropas, pirmās bija 1932. gada ziemas olimpiskās spēles Leikplesidā. 1960. gada olimpiskajās spēlēs piedalījās 665 sportisti no 30 Nacionālajām Olimpiskajām komitejām (NOK). Medaļas tika sadalītas 27 disciplīnās, 8 sporta veidos. Salīdzinot ar iepriekšējām, 1956. gada ziemas olimpiskajām spēlēm, olimpiskā programma tika koriģēta: nenotika sacensības bobslejā, toties tika ieviests jauns sporta veids — biatlons. Biatlonā varēja sacensties tikai vīrieši. Biatlons ir līdzīgs militārajai patruļai, kas kā oficiālais olimpisko spēļu sporta veids bija 1924. gada Šamonī spēlēs, bet 1928. gada Sanktmoricas, 1936. gada Garmišas-Partenkirhenes un 1948. gada Sanktmoricas olimpiskajās spēlēs bija kā demonstrācijas sporta veids. Bobsleja izņemšana no olimpiskās programmas bija nepieciešamība, jo 1960. gada Skvoveli spēlēs nebija infrastruktūras šī sporta veida sacensību organizēšanai. 1960. gada olimpiskajās spēlēs sacentās gan vīrieši, gan sievietes; sievietes piedalījās kalnu slēpošanā, distanču slēpošanā, daiļslidošanā un ātrslidošanā. 1960. gada olimpiskajās spēlēs medaļas ieguva 131 sportists. Visvairāk medaļas izcīnīja Padomju Savienības sportisti — 7 zelta, 5 sudraba un 9 bronzas, kupumā 21 medaļu. Otrajā vietā pēc medaļu kopskaita bija ASV komanda ar 10 medaļām un trešājā — Vācijas komanda, ar 8 medaļām. No visām 30 pārstāvētajām NOK 14 valstu sportisti izcīnīja vismaz vienu medaļu, no kurām 10 — vismaz vienu zelta medaļu. Skandināvijas valstis guva ievērojamus panākumus distanču slēpošanā. Zviedrijas, Norvēģijas un Somijas komandas ieguva 12 no 18 pieejamajām medaļām distanču slēpošanā, savukārt pārējās 6 medaļas ieguva Padomju Savienības sportisti. Somu distanču slēpotājs Veiko Hakulinens ieguva visvairāk olispiskās medaļas; kopumā trīs, zelta medaļu 4x10 km stafetē, sudraba medaļu 50 km disciplīnā un bronzas medaļu 18 km slēpošanas disciplīnā.