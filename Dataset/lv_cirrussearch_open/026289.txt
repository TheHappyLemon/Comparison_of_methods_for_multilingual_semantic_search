Davida (spāņu: David; izrunā: [daˈβið]), oficiāli Sanhosē de Davida (spāņu: San José de David), ir pilsēta Panamas rietumu daļā. Tas ir Čiriki provinces administratīvais centrs, un 2013. gadā tajā dzīvoja ap 144 tūkstošiem iedzīvotāju. Tā ir relatīvi bagāta pilsēta ar izteiktu sabiedrības vidusslāni un zemu bezdarba un nabadzības līmeni. Pilsēta atrodas pie Panamerikas automaģistrāles. Banku sektora attīstība, infrastruktūras izbūve, kā arī lidostas paplašināšana un Davidas—Boketes automaģistrāle kopā ar komerciālās aktivitātes izaugsmi pilsētā ir padarījusi to par vienu no straujāk augošajiem reģioniem valstī. Pilsēta šobrīd ir Čiriki provinces ekonomiskais centrs un dod vairāk kā pusi no provinces kopprodukta. Tā ir trešā lielākā pilsēta valstī pēc iedzīvotāju skaita un IKP un lielākā pilsēta Panamas rietumdaļā.