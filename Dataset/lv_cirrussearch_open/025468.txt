Majonēze (no franču: mayonnaise) ir bieza, krēmveida mērce, kas bieži tiek izmantota kā garšviela. Tā tiek gatavota no olas dzeltenuma, augu eļļas un etiķa vai citronskābes, vēl var tikt pievienotas dažādas garšvielas, piemēram, sinepes, tomātu mērce, pipari. Tiek veidotas dažāda veida majonēzes, tai skaitā galda, asā, saldā majonēze. Tā tiek izmantota, lai uzlabotu dažādu ēdienu garšu un uzturvērtību. Parasti 100 g produkta ir 700 kilokalorijas (2900 kJ), tātad majonēze ir kalorijām bagāts produkts. Majonēze var būt dažādās krāsās, tomēr parasti tā ir balta, krējuma krāsā vai gaiši dzeltena. 2004. gadā veiktajā pētījumā tika noskaidrots, ka Krievija ir vienīgais tirgus Eiropā, kur majonēze pārdošanas apjoma ziņā pārspēj kečupu.