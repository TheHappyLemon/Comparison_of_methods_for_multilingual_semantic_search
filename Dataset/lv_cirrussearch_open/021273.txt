Nezināma vērtība "dzīvesbiedra_nosaukums" Nīls Patriks Heriss (angļu: Neil Patrick Harris; dzimis 1973. gada 15. jūnijā) ir amerikāņu aktieris, producents, dziedātājs un režisors. Galvenokārt pazīstams ar komēdijas lomām televīzijā un dramatiskajām un muzikālajām skatuves lomām. Viņš kļuva pazīstams 1989. gadā ar galveno lomu seriālā Doogie Howser, M.D. (1989—1993). Tāpat nozīmīgas lomas bija seriālos "Kā es satiku jūsu māti" (2005—2014, četras reizes nominēts Emmy balvai) un A Series of Unfortunate Events (2017—2019). Vēl Heriss zināms ar galvenās lomas atveidi Džosa Vīdena muzikālajā interneta seriālā Dr. Horrible's Sing-Along Blog (2008) un "Harolda un Kumāra" filmu sērijā (2004—2011) attēlojis izdomātu sevis versiju. Atveidojis lomas filmās "Zvaigžņu kuģa kareivji" (1997), "Briesmīgi skaists" (Beastly, 2011), "Smurfi" (2011), "Smurfi 2" (2013), "Miljoniem iespēju, kā atdot galus" (2014), "Neatrodamā" (2014) un "Spoža talanta nepanesamais smagums" (2022). 2014. gadā viņš atveidoja galveno lomu Brodvejas iestudējumā Hedwig and the Angry Inch, par ko saņēma Tony balvu kā labākais aktieris mūziklā. Herriss četras reizes vadījis Tony balvas pasniegšanu (2009., 2011., 2012. un 2013. gadā) par ko saņēmis četras speciālās Emmy balvas. Vēl viņš ir vadījis Primetime Emmy balvas pasniegšanas ceremonijas 2009. un 2013. gadā, kā arī 87. Kinoakadēmijas balvas pasniegšanas ceremoniju 2015. gadā, tādējādi kļūstot par pirmo atklāto geju, kas vadījis Kinoakadēmijas balvas ceremoniju. 2010. gadā žurnāls Time Herisu ierindoja starp simts ietekmīgākajiem cilvēkiem pasaulē. 2011. gadā viņam tika piešķirta zvaigzne Holivudas Slavas alejā. Precējies ar aktieri Deividu Bartku, 2010. gadā viņiem no surogātmātes piedzima dvīņi.