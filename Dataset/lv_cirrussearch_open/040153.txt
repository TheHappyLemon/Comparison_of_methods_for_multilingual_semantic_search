Šis raksts ir par trasi. Par citām jēdziena Vilnēvs nozīmēm skatīt nozīmju atdalīšanas lapu. Žila Vilnēva autodroms (franču: Circuit Gilles Villeneuve) ir bijusī Formula 1 sacīkšu trase, kura atrodas Monreālā, Kanādā. Tās nosaukums līdz 1981. gadam, ieskaitot, bija Notrdamas salas autodroms (franču: Circuit Île Notre-Dame), taču pēc kanādieša Žila Vilnēva traģiskās nāves tā tika pārsaukta, lai godinātu viņu. Šī trase ir ļoti ātra, tomēr nedaudz atgādina ielu trasi, jo barjeras ir tuvu pašai trasei. Lai arī autodroms tika būvēts sacīkstēm, lielāko daļu gada tas tiek izmantots kā pilsētas satiksmes elements. Izaicinoša trases daļa ir pēdējais līkums. Uzreiz aiz tā seko siena, kuru pēc 1999. gada sacīkstes nodēvēja par "čempionu sienu". Togad šajā sienā ielidoja visi tobrīdējie čempioni, kas vēl piedalījās F1, izņemot Miku Hekinenu. Tie bija Deimons Hills, Mihaels Šūmahers un Žaks Vilnēvs. Pēdējos gados šo sienu "izmēģināja" arī Džensons Batons (2005) un Vitantonio Liuci (2007). Tiesa gan, par čempioniem viņi vēl nav kļuvuši. Vienu no šausmīgākajām avārijām trases vēsturē 2007. gadā piedzīvoja Roberts Kubica. Lai gan iespaidīgais skats lika dažiem faniem apšaubīt to, vai viņš ir izdzīvojis, viņš guva tikai nelielu kājas traumu un smadzeņu satricinājumu, tādēļ jau aiznākamajā sacīkstē atkal varēja sēsties pie stūres. Pēdējā Kanādas Grand Prix izcīņa norisinājās 2008. gadā, tomēr šajā trasē notiks citu čempionātu sacīkstes.