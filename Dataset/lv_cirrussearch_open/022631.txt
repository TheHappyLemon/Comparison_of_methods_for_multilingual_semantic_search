Emānuels Svēdenborgs (zviedru: Emanuel Swedenborg; dzimis 1688. gada 29. janvārī, miris 1772. gada 29. martā) bija zviedru zinātnieks un mistiķis. Beidzis Upsālas Universitātes filozofijas fakultāti. Nodarbojās ar kosmoloģiju, mehāniku, matemātiku, anatomiju, mineraloģiju un citām zinātnēm. Vairākas no Svēdenborga idejām bija novatoriskas, piemēram, lidojošas mašīnas konstrukcija un idejas par cilvēka nervu sistēmas uzbūvi. Apmēram no 1741. gada līdz mūža beigām radīja reliģiskus sacerējumus, piedzīvodams zīmīgus sapņus, vīzijas un atklāsmes. Iespējams, pazīstamākie Svēdenborga šī posma darbi, kurus viņš publicēja anonīmi un latīniski, ir "Debesu noslēpumi" (Arcana Cœlestia) un "Debesis un Elle" (De Caelo et Ejus Mirabilibus et de inferno, ex Auditis et Visis). Darbi tika publicēti Londonā vai Holandē. Pamatojoties uz Svēdenborga mācību, izveidojušās vairākas baznīcas un masonu organizācijas.