Daiļlēkšana bija viens no 21 oficiālā olimpiskā sporta veida 1980. gada vasaras olimpiskajās spēlēs. Daiļlēkšanas sacensības norisinājās no 20. līdz 28. jūlijam, Olimpiskā sporta kompleksa peldbaseinā. Daiļlēkšanā startēja 67 sportisti (34 vīrieši un 33 sievietes) no 21 valsts. Sacensībās tika sadalīti 4 medaļu komplekti: 2 sievietēm un 2 vīriešiem. Gan vīrieši, gan sievietes sacentās lēkšanā no 3 metru tramplīna un lēkšanā no 10 metru torņa. Vislielākā sportistu delegācija bija no Padomju Savienības, kas arī ieguva visvairāk olimpisko medaļu: kopsummā 6 (2 zelta, 2 sudraba un 2 bronzas medaļas). Otrajā vietā pēc medaļu kopskaita bija Austrumvācijas sportisti ar 4 olimpiskajām medaļām, savukārt Meksika un Itālija katra izcīnīja pa vienai olimpiskajai medaļai.