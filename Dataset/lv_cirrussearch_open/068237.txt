Mesjē katalogs ir franču astronoma Šarla Mesjē sastādīts 110 astronomisku objektu saraksts. Pirmo reizi izdots 1771. gadā, ietverot 45 objektus. Mesjē bija "komētu mednieks" un tādēļ, lai netērētu laiku uz objektiem, kas izskatījās kā komētas, bet patiesībā tādas nebija, kopā ar savu asistentu Pjēru Mešānu izveidoja objektu katalogu. Pirmajā publicētajā katalogā bija 45 objekti, pēdējā - 103. Vēlāk katalogu papildināja citi astronomi - pēdējais,110. objekts tika pievienots 1967. gadā. Mesjē katalogā nokļuva visdažādākie astronomiskie objekti — galaktikas, lodveida kopas, planetārie miglāji, izkliedētās zvaigžņu kopas. Daudziem no šiem objektiem Mesjē kataloga numurs tiek izmantots kā pamatnosaukums arī mūsdienās. Tā kā Mesjē dzīvoja Francijā, katalogā iekļauti tikai tie objekti, kas atrodas uz ziemeļiem no 35° dienvidu platuma. Tādi ievērojami objekti kā Magelāna mākoņi Mesjē katalogā nav iekļauti. Mesjē kataloga objekti ir salīdzinoši viegli novērojami ar binokli vai mazu teleskopu — pavasaros amatieru vidū ir populāri "Mesjē maratoni", kad vienas nakts laikā ir iespējams novērot visus kataloga objektus.