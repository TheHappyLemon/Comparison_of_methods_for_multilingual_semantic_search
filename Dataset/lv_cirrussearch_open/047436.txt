Vecā Svētā Pētera bazilika (itāļu: Antica basilica di San Pietro in Vaticano) bija bazilika, kas no 4. līdz 16. gadsimtam atradās mūsdienu Svētā Pētera bazilikas vietā. Bazilikas celtniecība Nērona cirka vietā tika sākta imperatora Konstantīna I laikā, par altāra vietu izvēloties domājamo Svētā Pētera kapu, kurš 66. gadā tika nogalināts Nērona cirkā. Turpmāko 12 gadsimtu laikā bazilika kļuva par vienu ievērojamākajām rietumu kristiešu svētvietām. Šeit tika kronēti Romas pāvesti, bet 800. gadā šeit tika kronēts pirmais Svētās Romas imperators Kārlis Lielais. 846. gadā baziliku izpostīja saracēņi. Pāvestu Aviņonas gūsta laikā baznīca pamazām pārvērtās drupās, līdz Jūlijs II pieņēma drosmīgu lēmumu nojaukt veco baziliku, vietā ceļot jaunu. Jūlija II un turpmāko 20 pāvestu laikā tika uzcelta jaunā Svētā Pētera bazilika.