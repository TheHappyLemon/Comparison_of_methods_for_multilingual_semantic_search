Valsajas baznīca (dāņu: Hvalsø Kirke) ir vikingu 14. gadsimta baznīcas drupas Grenlandes dienvidos uz ziemeļaustrumiem no mūsdienu Kakortokas. Baznīcas drupas uzskata par vislabāk saglabājušos vikingu celtni Grenlandē. To sāka celt 14. gadsimta sākumā un tā bija viena no 10 — 14 baznīcām Grenlandes galējos dienvidos jeb tā saucamajās Austrumu apmetnēs. Valsajas baznīcā 1408. gadā notika kāzas, kas ir pēdējais dokumentētais notikums Grenlandes vikingu vēsturē. 15. gadsimta vidū neskaidru iemeslu dēļ vikingu apmetnes Grenlandē iznīka. Baznīca ir apmēram 16 metrus gara un 8 metrus plata. Sienu biezums — 1,5 metri. Baznīcas tuvumā atrodas vēl vairāku celtņu drupas. 2017. gadā Kujatā lauksaimniecības ainava, kas sastāv no 7 atsevišķām sastāvdaļām (to starpā arī Valsaja) iekļauta UNESCO Pasaules mantojuma objektā "Kujatā Grenlande: skandināvu un inuītu lauksaimniecība ledus vairoga malā".