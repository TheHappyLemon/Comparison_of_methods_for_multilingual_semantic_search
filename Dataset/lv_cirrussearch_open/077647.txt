Severomuiskas tunelis (Северомуйский тоннель) ir dzelzceļa tunelis Baikāla Amūras maģistrālē (BAM), kas šķērso Ziemeļmujas kalnu grēdu. Atrodas Burjatijas Republikas ziemeļrietumos Krievijas Federācijā. Severomuiskas tunelis 15 343 m garumā ir garākais tunelis Krievijas Federācijā (izņemot metro līnijas). Tas darbību sāka 2003. gada 5. decembrī (pieņemts ekspluatācijā 2003. gada 30. novembrī), tadējādi pabeidzot BAM būvi. Tuneļa būves sagatavošanās darbi sākās 1975. gadā, kalnrakšanas darbi sākās 1977. gadā. Tuneļa būve bija ļoti sarežģīta, ko pavadīja četri lieli nobrukumi un liela gruntsūdens pieplūde, vietām līdz 35 atmosfēru spiedienam. Kad kļuva skaidrs, ka būvi nepabeigs laikā, tika uzbūvēts pagaidu ceļš 28 km pāri kalniem (pabeigts 1987. gadā). Tam bija 4% slīpums, ātrums ierobežots līdz 15 km/h, un pasažieru satiksme nebija atļauta. Otru apvedceļu 54 km garumā ar mazāku slīpumu pabeidza 1989. gadā. Tas bija drošs pasažieru vilcieniem. Pirmais vilciens caur tuneli izbrauca 2001. gadā. Tunelis ir uzbūvēts ar vienu sliežu ceļu. Vidū ir paaugstinājums, ar slīpumu uz abam pusēm. Blakus galvenajam tunelim ir izrakts mazāka diametra tunelis, ko izmanto ūdens atsūknēšanai, inženiersistēmu izvietošanai un apkalpojošā personāla pārvietošanai. Lai uzturētu noteiktu mikroklimatu, tuneļa abos galos atrodas īpaši vārti, kurus atver tikai vilciena ielaišanai.