Baškīru valoda (Башҡорт теле, Bašqort tele, izrunā: [bɑʃˈqort tɘˈlɘ]) ir tjurku valoda, kas pieder pie kipčaku valodu zara. Tajā lielākoties runā Pieurālu tauta baškīri. Visradnieciskākā ir tatāru valoda, ar ko ir daļējas fonētiskas un gramatiskas atšķirības. Baškīru valodā izšķir trīs dialektus — dienvidu, austrumu un ziemeļrietumu dialektu. Baškīru valoda ir oficiālā un viena no sadzīves valodām Krievijas republikā Baškortostānā. Izplatīta arī Čeļabinskas, Orenburgas, Tjumeņas, Sverdlovskas, Kurgānas, Samaras un Saratovas apgabalā, kā arī Permas novadā, Tatarstānā un Udmurtijā. 2010. gadā bija aptuveni 1,25 miljoni baškīru valodas pratēju no kuriem, pēc 2010. gada tautas skaitīšanas datiem, Krievijā dzīvoja 1,15 miljoni baškīru valodas pratēju. No tiem 85% bija baškīri, 11% — tatāri, gandrīz 2% krievi.