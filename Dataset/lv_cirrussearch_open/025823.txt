Jaludzjana (ķīniešu: 鴨綠江, Yālù Jiāng) vai Amnokgana (korejiešu: 압록강, Amrokkang) ir Ķīnas un Korejas TDR robežupe. Sākas Čanbaišaņa vulkāniskajā masīvā dienvidos no Pektusana virsotnes, tek dienvidrietumu virzienā, ietek Dzeltenās jūras Korejas līcī. Nosaukums cēlies no mandžūru valodas un nozīmē ‘robeža starp divām valstīm’. Upe kuģojama līdz Hjesanai, līdz Daņdunai var iepeldēt okeāna kuģi. Lielākās pilsētas krastos ir Daņduna, Liņdzjana, Dzjiaņa (Ķīnas pusē), Hjesana, Sinijdžu, Ijdžu (Korejas TDR pusē). Uz upes izbūvētas divas hidroelektrostacijas.