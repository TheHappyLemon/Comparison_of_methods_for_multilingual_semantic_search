Joomla! ir brīva un atvērtā pirmkoda satura pārvaldības sistēma, kas paredzēta satura publicēšanai vispasaules tīmeklī vai intranetā. Joomla! rakstīta PHP valodā, izmanto objektorientētās programmēšanas tehniku un programmatūras šablonus. Dati tiek glabāti MySQL vai (kopš versijas 2.5) MS SQL datubāzē. Tajā realizēta lapu kešošana, RSS barotnes, lapu drukājamās versijas, blogi, aptaujas, meklēšana, daudzvalodu atbalsts. Tiek izplatīta ar GPL licenci. Līdz 2012. gada martam Joomla! ir lejupielādēta vairāk nekā 30 miljonu reižu. Oficiālajā paplašinājumu direktorijā ir pieejami vairāk nekā 9200 paplašinājumu, bet vēl vairāk — citos avotos. Tiek vērtēts, ka Joomla! ir otrā visvairāk lietotā satura pārvaldības sistēma pēc WordPress.