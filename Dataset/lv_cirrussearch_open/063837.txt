Elenio Errera Gavilāns (spāņu: Helenio Herrera Gavilán, dzimis 1910. gada 10. aprīlī, miris 1997. gada 9. novembrī) bija Argentīnā dzimis Francijas futbolists un futbola treneris, spēlēja aizsarga pozīcijā. Savas spēlētāja karjeras laikā spēlējis gan Marokā, gan Francijā. Karjeru beidzis 1945. gadā, kad kļuvis par treneri. Savas trenera karjeras sākumā trenējis vairākas Spānijas komandas, četras reizes aizvedot komandas līdz La Liga čempionu titulam. Divreiz to paveicis ar Atletico Madrid un divreiz ar Barcelona. Vēlāk ar Internazionale komandu trīs reizes kļuvis par Itālijas A sērijas uzvarētāju. Aizvedis arī komandu līdz panākumam divās Eiropas kausa izcīņās. Vadījis arī Spānijas futbola izlasi 1962. gada FIFA Pasaules kausā, kā arī divus gadus bijis Itālijas futbola izlases treneris. Errera tiek uzskatīts par vienu no visu laiku labākajiem futbola treneriem.