Moločnas limāns (ukraiņu: Молочний лиман) ir limāns Azovas jūras ziemeļrietumu piekrastē, Ukrainas Zaporižjas apgabalā. Izveidojies Moločnas upes grīvā. Limāns izstiepts 35 km garumā ziemeļ-dienvidu virzienā; no jūras to norobežo 0,3—1 km plata strēle. Limāns sekls, dziļums no 0,5 līdz 3 m. Limāna krastos vairāki kūrortciemati, tajā skaitā Kiriļivkas pilsētciemats pie strēles. Līdz 15. gadsimtam limāns bija Azovas jūras līcis, bet gadsimta beigās savienojošais šaurums aizsērēja. Ūdens sāļums limānā gadu gaitā ievērojami palielinājās. 1943. gadā limāns tika savienots ar jūru ar mākslīgu kanālu, kurš aizsērēšanas dēļ darbojās neregulāri. 2019. gadā izbūvēts jauns kanāls ar pašattīrošām būvēm. 1974. gadā limāna akvatorija noteikta par valsts nozīmes hidroloģisko liegumu, bet 2010. gadā tas iekļauts Pieazovas nacionālā parka teritorijā. Rāmsaras konvencijas mitraine.