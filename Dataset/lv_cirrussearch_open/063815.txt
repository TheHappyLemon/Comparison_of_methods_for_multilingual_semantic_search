Bezalkoholiskā taukaino aknu slimība (angļu: Non-alcoholic fatty liver disease, NAFLD) ir visbiežāk sastopamais hronisko aknu slimību variants. To raksturo pārmērīga tauku uzkrāšanās aknās bez cita skaidra iemesla, piemēram, alkohola lietošanas. Bezalkoholiskā taukaino aknu slimība ir biežāk sastopama cilvēkiem, kuriem ir liekais svars, kā arī ar to saistītās indikācijas, piemēram, 2. tipa diabēts. Bezalkoholiskajai taukaino aknu slimībai izdala 2 apakšveidus: Taukainā aknu hepatoze jeb aknu steatoze (no angļu val.: non-alcoholic fatty liver jeb NAFL). To raksturo tauku uzkrāšanās aknās bez būtiska aknu iekaisuma vai bojājumiem. Tā nemēdz strauji progresēt, tomēr tā nereti izraisa sāpes aknu izstiepšanās dēļ; Bezalkoholiskais steatohepatīts (no angļu val.: non-alcoholic steatohepatitis jeb NASH). To raksturo ne vien tauku uzkrāšanās aknās, bet arī aknu iekaisums vai pat jau bojājumi. Savukārt tie var progresēt un izraisīt aknu fibrozi vai rētas, kam nereti seko arī aknu ciroze, kas ir pēdējā aknu slimību stadija, kur aknu bojājumi jau ir neatgriezeniski. Aknu ciroze savukārt var izraisīt aknu vēzi. Nav zināms, kādēļ dažiem cilvēkiem izveidojas taukainā aknu hepatoze, bet citiem — bezalkoholiskais steatohepatīts, kas ir būtiski smagāka slimības forma.