Ugru valodas ir augsta līmeņa atzars urāliešu virssaimes somugru saimē, parasti tam pretnostatīts tiek somu-permiešu atzars, kas ietver visas pārējās somugru saimes grupas. Ugru valodu grupā ir trīs valodas, viena no tām – ungāru valoda līdzās igauņu un somu valodām ir viena no tikai trim urāliešu valodām, kam ir oficiālās valodas statuss suverēnā valstī, šajā gadījumā – Ungārijā. Tāpat ungāru valoda ir pēc runātāju skaita lielākā urāliešu saimē. Pārējās divas ugru valodas, kuras dažkārt izšķir kā Obas ugru valodu apakšgrupu – hantu valoda un mansu valoda ir tuvu izmiršanai. Šīs valodas vēl sastopamas Krievijas Hantu-mansu autonomajā apvidū. Ethnologue sniedz sekojošu informāciju par ugru valodu runātāju skaitu: ungāru valoda – 9 550 000 (Ungārijas tautas skaitīšana, 2001), kopskaits pasaulē – 12 319 330 hantu valoda – 9580 (Krievijas tautas skaitīšana, 2010) mansu valoda – 940 (Krievijas tautas skaitīšana, 2010)