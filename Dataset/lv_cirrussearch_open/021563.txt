Santjago Martins Eders Kaisers, dons Santjago Eders (spāņu: Santiago Martín Eder Kaiser, don Santiago Eder, dzimis 1838. gada 24. jūnijā, miris 1921. gada 26. decembrī) bija ebreju izcelsmes Jelgavā (pēc citām ziņam Kuldīgā) dzimis kolumbiešu uzņēmējs. Kolumbijas mūsdienu cukurrūpniecības pamatlicējs. Dzimis 1838. gadā Jelgavā, ebreju ģimenē. 1851. gadā emigrēja uz Ņujorku. 1858. gadā iestājās Hārvarda Tiesību skolā. 1861. gadā pārcelās uz Sanfrancisko, bet no turienes uz Buenoventuru Kolumbijā, kur darbojās kā jurists. 1864. gadā nopirka zemnieku saimniecību "Manuelita", kas laika gaitā izveidojās par vienu no lielākajiem uzņēmumiem Kolumbijā. 1866. gadā kļuva par ASV konsulu Kolumbijā. 1903. gadā atdeva uzņēmuma vadību bērniem un pārcēlās uz Ņujorku, kur arī miris un apglabāts. Mūsdienās "Manuelita" vēl aizvien pieder Ederu ģimenei, un darbojas Kolumbijā, Peru, Brazīlijā un Čīlē, ražojot cukuru, etanolu, palmu eļļu, garneles un mīdijas.