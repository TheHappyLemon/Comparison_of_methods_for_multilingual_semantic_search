Sprādzieni Briselē 2016. gada 22. martā bija pašnāvnieku sarīkota sprādzienu sērija Beļģijas galvaspilsētā Briselē: lidostā un pilsētas metro tīklā. Tajos tika nogalināti 32 upuri, gāja bojā arī 3 teroristi. Kopumā 340 cilvēki guva ievainojumus. Atbildību par terora aktu uzņēmās organizācija Islāma valsts. 2016. gada 22. marta rītā notika divi sprādzieni Briseles lidostā. Sprādzienos gāja bojā 14 cilvēki, vairāk nekā 90 cilvēki tika ievainoti. Pēc aptuveni stundas tika uzspridzināta bumba metro starp Mālbēkas un Šūmaņa metro staciju netālu no Eiropas Parlamenta pilsētas centrā. Sākotnēji tika ziņots, ka sprādziena rezultātā neviens nav gājis bojā, taču vēlāk tika ziņots par vismaz 20 cilvēku bojāeju. Sprādzieni notika dažas dienas pēc tam, kad Briselē tika apcietināts 2015. gada 13. novembra terora aktos Parīzē iesaistītais Salahs Abdeslāms.