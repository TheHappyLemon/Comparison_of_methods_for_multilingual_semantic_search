¡Uno! ir amerikāņu pankroka grupas Green Day devītais studijas albums, kas tika izdots 2012. gada 25. septembrī. Tas ir pirmais albums ¡Uno! ¡Dos! ¡Tré! albumu triloģijā. Albums ierakstīts 2012. gadā, laikā no februāra līdz jūnijam Kalifornijā, ASV. Tas tapis sadarbībā ar ierakstu kompāniju Reprise. Albuma dizains pirmo reizi publiski parādījās vietnē YouTube augšupielādētā video, albuma dziesmu saraksts tika publicēts 2012. gada 26. jūnijā. Pirmais albuma singls Oh Love klajā tika laists 2012. gada 16. jūlijā. Otrs singls Kill the DJ sākotnēji tika publicēts Eiropas iTunes veikalos 2012. gada 15. augustā. Trešais singls Let Yourself Go tika publicēts ASV iTunes veikalā 2012. gada 5. septembrī, un reklāmas singlu Nuclear Family publicēja apvienības YouTube kanālā 2012. gada 12. septembrī. Dziesmas Stay the Night videoklips tika laists klajā 2012. gada 24. septembrī Rolling Stone televīzijā un oficiālajā apvienības YouTube kanālā. Albums izpelnījies pārsvarā pozitīvas kritiķu atsauksmes.