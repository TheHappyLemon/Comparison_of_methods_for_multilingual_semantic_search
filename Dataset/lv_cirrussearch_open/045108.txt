TV3 ir televīzijas kanāls Latvijā. Tas pieder uzņēmumam All Media Latvia (TV3 Group). Kanālā visas programmas tiek pārraidītas latviešu valodā vai ar latviešu subtitriem. Kanāls sāka raidīt 1998. gada novembrī kā 31. kanāla pēctecis, bet nesaņēma nacionālās apraides licenci līdz 2001. gadam. Kanāla popularitāte ir augusi, un pašlaik tas ir viens no skatītākajiem televīzijas kanāliem Latvijā, kuros piedalās Latvijā zināmi aktieri un personības. Kanāla saturu veido ārzemju raidījumi un filmas, kas ir ierunātas latviešu valodā, kā arī dažādas vietējā satura pārraides, piemēram, informatīvie raidījumi: TV3 Ziņas, Bez Tabu, Degpunktā, Nekā personīga. TV3 popularitāti ir veicinājuši seriāli "Viss pa jaunam!", "Radiņi", "UgunsGrēks", "Viņas melo labāk", "Ēnu spēles", "Svešā seja" un citi, kā arī izklaides raidījumi "Saimnieks meklē sievu", "X Faktors", "Precētie pret brīvajiem", "Es mīlu tevi, Latvija!", "Izklausies redzēts", "Gandrīz ideālas vakariņas", "Balss maskā" un citi. Ziemassvētku laikā jau vairāk nekā desmit gadu garumā TV3 sumina un apbalvo cilvēkus, kas nesavtīgi palīdzējuši līdzcilvēkiem, svinīgā ceremonijā Latvijas Lepnums. Tāpat TV3 rīko vairākas labdarības akcijas — pavasarī tā ir Labestības diena un Ziemassvētku laikā — Eņģeļi pār Latviju. Labdarības akciju mērķis ir palīdzēt bērniem ar dažādām veselības problēmām. TV3 Group Latvijā pieder arī citi televīzijas kanāli: TV6, 3 Plus, TV3 Life, TV3 Mini, radio Star FM un TOPradio, digitālās platformas — TV3 Play, Home3, Go3, TV3 Film, TV3 Sport, TV3 Sport 2 un portāls TV3.lv.