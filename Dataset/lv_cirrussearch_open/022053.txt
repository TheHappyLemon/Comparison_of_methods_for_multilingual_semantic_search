Poļu leģions Somijā (poļu: Legjon Polski w Finlandji) bija Krievijas impērijas armijas poļu militāra vienība Pirmā pasaules kara laikā. Tas izveidots 1917. gada 24. aprīlī Viborgā un pastāvēja līdz 1918. gada 1. martam. Tas nepiedalījās nevienā kaujas operācijā. Leģions maksimuma laikā sastāvēja no kājnieku bataljona Viborgā, kājnieku rotas Ino fortā, smagās artilērijas baterijas Sveaborgā, kā arī vairāk nekā 20 vienībām citur Somijā. Leģionu komandēja pulkvedis Staņislavs Boguslavskis (Stanislaw Boguslawski), un tajā dienēja 1700 kareivji un 37 virsnieki. 1918. gada 22. janvārī poļu kareivji iesaistījās sadursmēs ar boļševistiski noskaņotiem karavīriem. Sākoties Somijas pilsoņu karam, Poļu leģions vēlējās pievienoties Baltajai gvardei un cīnīties pret Sarkanajiem, bet šis piedāvājums tika noraidīts. Leģions palika Sarkano gvardu kontrolētajā teritorijā, bet daļu ieroču nodeva Baltajiem. Leģionu pameta daļa kareivju, tomēr pavasarī Viborgas bataljons bija kaujas spējīga vienība, kas sastāvēja no pilnībā apbruņotas kājnieku rotas, sapieru rotas, kavalērijas vada, lauka baterijas un transporta nodaļas. No 1918. gada maija lielākā daļa leģiona pārdislocējās uz Poliju.