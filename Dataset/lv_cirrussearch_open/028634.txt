Atira, arī 163693 Atira ir asteroīds ar diametru apmēram 2,5 km. Objekts ir Zemei tuvais asteroīds, pieder Atiras tipa asteroīdu grupai, ir šīs grupas lielākais pārstāvis. Asteroīdu atklāja 2003. gada 11. februārī LINEAR projekta ietvaros Sokoro observatorijā, Ņūmeksikā. Objektam tika piešķirts pagaidu apzīmējums 2003 CP20. Pēc orbītas noskaidrošanas Mazo planētu centrs to iekļāva sarakstā ar kārtas numuru 163693. 2008. gada 22. janvārī Starptautiskā Astronomijas savienība asteroīdu nodēvēja par Atiru. Atira Pauni indiāņu mitoloģijā ir Zemes mātes un vakara zvaigznes dievība. Atira ir pirmais atklātais asteroīds, kura orbītu pilnībā aptver Zemes orbīta. Asteroīda vārdā ir nosaukta grupa asteroīdu ar līdzīgiem orbītu parametriem. 2015. gada aprīlī bija zināmi 15 Atiras tipa asteroīdi.