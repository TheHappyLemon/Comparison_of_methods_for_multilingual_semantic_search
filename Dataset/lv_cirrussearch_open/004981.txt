Karalienes Fabiolas kalni (franču: Monts Reine Fabiola; angļu: Queen Fabiola Mountains) vai Jamato kalni (japāņu: やまと山脈; Yamato Sanmyaku) ir ap 150 km gara dienvidu—ziemeļu virzienā orientēta kalnu grēda Karalienes Modas Zemē Antarktīdā. Atrodas ap 170 km uz dienvidrietumiem no okeāna piekrastes (Licova-Holma līča). Sastāv no vairākiem nunataku masīviem, lielākais no kuriem grēdas ziemeļu daļā ir ap 50 km garš. Augstākās virsotnes ir Fukušimas kalns (2470 m; pēc citiem datiem 2360 m) un Deroma kalns (2390 m). Grēdu 1960. gada 8. oktobrī atklāja un nofotografēja Beļģijas antarktiskās ekspedīcijas lidmašīna Gido Deroma (Guido Derom) vadībā un nosauca Beļģijas karaļa Boduēna konsortes Fabiolas vārdā par godu karaļpāra laulībām. Tā paša gada novembrī un decembrī grēdu apmeklēja Japānas antarktiskās ekspedīcijas partija, kas veica ģeomorfoloģiskos un ģeoloģiskos pētījumus un nosauca to par Jamato kalniem. Grēda veido barjeru Polārā plato ledus masīvu dreifā un to šķērso vairāki šļūdoņi, lielākais no kuriem ir Jamato glečers. Grēdas pakājē ir plaši zilā ledus areāli un tur atrasts ievērojams daudzums meteorītu (līdz 25% no pasaules atradumiem (1988)).