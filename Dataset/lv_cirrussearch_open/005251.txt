Blekbērnas futbola klubs "Rovers" (angļu: Blackburn Rovers Football Club) ir Anglijas futbola klubs no Blekbērnas pilsētas Lankašīrā. Klubs dibināts 1875. gadā un piedalījās Anglijas futbola līgas dibināšanā 1888. gadā. Tas ir tikai viens no trijiem klubiem, kuri piedalījušies gan Anglijas futbola līgas, gan Premjerlīgas dibināšanā (pārējie ir Aston Villa un Everton). 1890. gadā Rovers ievācās uz pastāvīgu mājvietu Ewood Park stadionā. Pirms Premjerlīgas izveides 1992. gadā vairums kluba sasniegumu tika veikti pirms 1930. gada, kad tas vairākkārt ieguva līgas un FA kausa čempiontitulu. Pazemināšanai 1966. gadā sekoja 26 sezonas pēc kārtas ārpus augstākās līgas. 1992. gadā Blekbērnas "Rovers" izdevās iekļūt jaunizveidotajā Premjerlīgā gadu pēc tam, kad to pārņēma vietējais tēraudrūpnieks Džeks Volkers, kurš par galveno treneri apstiprināja Keniju Dalglišu. Pēc tādu dārgu pirkumu veikšanas kā Alans Šīrers un Kriss Satons, 1995. gadā Blackburn uzvarēja čempionātā. Tomēr titulu ieguvušā komanda ātri tika izjaukta un 1999. gadā izkrita no Premjerlīgas. Pēc diviem gadiem, īsi pēc Volkera nāves, tā atkal atgriezās Premjerlīgā. Četras reizes komanda kvalificējās UEFA kausa izcīņai, vienreiz kā Līgas kausa ieguvēji, divreiz kā Premjerlīgas 6. vietas ieguvēji un vienreiz caur Intertoto kausu. Kluba moto ir latīņu frāze "Arte et labore", kas nozīmē "ar prasmi un smagu darbu".