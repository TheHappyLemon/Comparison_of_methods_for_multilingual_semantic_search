Futbolbumba ir bumba, kuru izmanto vairākos futbola veidos. Tālā pagātnē izmantoja bumbas no dabiskām izejvielām, piemēram, ar ādu apvilktus piepumpētus cūku pūšļus, bet tagad sintētisko materiālu bumbas izstrādā veselas inženieru komandas, lai pēc iespējas uzlabotu to parametrus. Katrā futbola veidā lieto citu bumbu, lai gan tās visas pieder pie vienas no divām dažādām pamatformām: lodei pēc iespējas tuva forma: izmanto "klasiskajā" futbolā (sauc arī par asociāciju futbolu dažās valstīs) un gēlu futbolā; rotācijas elipsoīdam tuva forma: ar noapaļotiem galiem: izmanto regbijā un Austrālijas futbolā; ar nosmailinātiem galiem: izmanto amerikāņu futbolā un Kanādas futbolā. Precīza futbolbumbas forma un uzbūve vienmēr ir bijusi daļa no futbola noteikumiem. Parastā futbola bumbas apkārtmēram jābūt 60—70 cm, masai — 410—450 g, bet spiedienam bumbas kamerā — starp 0,6 un 1,1 bāriem.