Alfrēds Plade (dzimis 1905. gada 11. jūnijā, miris 1944. gada 22. martā) bija vācu izcelsmes Latvijas futbolists, spēlēja uzbrucēja pozīcijā, Latvijas futbola izlases dalībnieks. Futbolu spēlēt sāka Āgenskalna sporta un vingrošanas biedrībā, tāpat kā viņa brāļi Teodors, Kurts, Valdis un Bruno, taču lielākos sasniegumus guva kā Ķeizarmeža futbolists, izcīnot gan Latvijas meistara titulu 1923. gadā, gan pārstāvot Latvijas izlasi. Bija izlases sastāvā 1924. gada vasaras olimpiskajās spēlēs, taču laukumā vienīgajā spēlē nedevās. Pēc Ķeizarmeža komandas izjukšanas uz kādu laiku Alfrēds Plade no Latvijas futbola pazuda (to ietekmēja arī karadienests), bet divdesmito gadu beigās Rīgas "Vanderera" sastāvā aizvadīja vairākas spēles Latvijas Virslīgā. Trīsdesmito gadu sākumā gan A. Plade vietu "Vanderera" pirmajā komandā zaudēja un par tālākām viņa gaitām sportā ziņu nav. 1939. gadā kā baltvācietis repatriējās, piedalījās Otrajā pasaules karā, kur krita Austrumu frontē.