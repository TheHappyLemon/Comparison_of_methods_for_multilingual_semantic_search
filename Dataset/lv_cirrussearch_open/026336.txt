Alīda Ābola (dzimusi Alīda Zukule, 1954. gada 29. novembrī, Aglonā) ir bijusī latviešu orientieriste, šobrīd turpina piedalīties veterānu sacensībās un rogainingā. A. Ābola ir pirmā Latvijas sportiste, kas izcīnījusi medaļu Pasaules čempionātā orientēšanās sportā. Izglītību ieguvusi Aglonas vidusskolā, Rīgas 25. vidusskolā un LVFKI. 1972. gadā sākusi nodarboties ar orientēšanās sportu. 1989. gada Pasaules čempionātā izcīnījusi bronzas medaļu garajā distancē, kas bija pirmā Latvijas sportistu izcīnītā medaļa Pasaules čempionāta vēsturē (nākamais medaļnieks ir Edgars Bertuks 2012. gadā). Vēl šajā čempionātā PSRS stafetes komandas sastāvā izcīnīja 5. vietu. 1992. gadā Ziemeļvalstu čempionātā Norvēģijā A. Ābola izcīnīja 2. vietu. Panākumi gūti arī Pasaules čempionātā veterāniem, kur izcīnījusi medaļas dažādās vecuma grupās. Aktīvi piedalās rogaininga sacensībās, kur dažāda vecuma un dzimuma grupās piecas reizes bijusi Pasaules čempione un divreiz Eiropas čempione. Pašlaik ir Latvijas Nacionālo Bruņoto spēku sporta kluba instruktore.