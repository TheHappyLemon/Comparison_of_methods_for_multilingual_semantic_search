Rīgas Krusta Evaņģēliski luteriskā baznīca ir Latvijas Evaņģēliski luteriskās baznīcas dievnams Ropažu ielā 120, Rīgā. Baznīcā darbojas Rīgas Krusta draudze. Baznīca tikusi celta laikā no 1908. līdz 1910. gadam, tās projekta autors ir arhitekts Vilhelms Bokslafs un Edgars Voldemārs Eduards Frīzendorfs. Pirmā Krusta baznīca atradusies pie Lazaretes ielas Krišjāņa Valdemāra ielas rajonā jau 18. gadsimtā. Baznīca vairākkārt tikusi izpostīta un atjaunota, līdz mūsdienām tā nav saglabājusies. 19. gadsimta beigās, kad Krusta draudze bija Biķeru draudzes filiāle, tika ierosināts celt dievnamu. Šim nolūkam draudzei tika uzdāvināts zemes gabals pie rūpnīcas "Fēnikss" (Phönix), kas atradās netālu no Gaisa tilta. Iecerētās baznīcas projekta autors bija Bokslafs. Viņš bija iecerējis eklektisma stila trīsjomu celtni. Taču baznīcas celtniecība netika uzsākta līdzekļu trūkuma dēļ. Pašreizējais zemes gabals tika piešķirts apmēram 1904. gadā, arī šīs ēkas projekta autors bija Bokslafs. Būvniecība tika uzsākta 1908. gadā, tās laikā projekts tika vairākas reizes izmainīts, kā arī pilnveidots. Baznīca tikusi iesvētīta 1910. gada vasarā. Baznīcas ēka ir asimetriski plānota, tai ir trīsjomu draudzes telpa un masīvs tornis ziemeļu fasādē, kas atrodas tuvāk altāra daļai. Sākotnējā projektā bija paredzēts arī pulkstenis, tomēr tas nekad netika uzstādīts. Baznīcas interjers ir askētisks un racionāli veidots. Baznīcas ērģeles tikušas uzstādītas 1931. gadā.