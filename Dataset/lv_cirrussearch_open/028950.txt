Aukstuma jūra jeb Mare Frigoris ir Mēness jūra Mēness redzamajā pusē. Atrodas Mēness ziemeļdaļā, uz ziemeļiem no Lietus jūras, plešas līdz Skaidrības jūras ziemeļdaļai. No dienvidiem Aukstuma jūrai piekļaujas Alpu kalni, kurus šķērso ap 170 km gara un 10 km plata Alpu ieleja. Uz dienvidiem no jūras atrodas krāteris ar tumšu dibenu – Platons. Kopējā jūras platība ir apmēram 320 000 km2. Nosaukumu 'Aukstuma jūra' ieviesa itāļu astronoms Džovanni Batista Ričoli (Giovanni Battista Riccioli), pirmoreiz to publicējot 1651. gadā. 1935. gadā nosaukumu apstiprināja Starptautiskā Astronomijas savienība. Viljams Gilberts (William Gilbert) 1600. gadā izveidotā kartē to iekļāvis Insula Borealis (Ziemeļu salā). Mihaels van Langrēns (Michael Van Langren) 1645. gadā izveidotā kartē to atzīmējis kā Mare Astronomicum (Astronomijas jūra).