Erinome jeb Jupiters XXV ir Jupitera pavadonis. To 2000. gadā atklāja Havaju universitātes zinātnieku komanda, kuru vadīja Skots Šepards (Scott S. Sheppard). Pēc atklāšanas tam tika piešķirts pagaidu apzīmējums S/2000 J 4. Vārds Erinome pavadonim tika piešķirts 2002. gada oktobrī. Erinome ir tēls romiešu mitoloģijā, viena no Jupitera mīļākajām. Erinome ir neliels pavadonis. Tā diametrs ir tikai apmēram 3,2 km. Pavadonis ir piederīgs Karmes grupai.