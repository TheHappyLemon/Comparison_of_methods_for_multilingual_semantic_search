Putniem nozīmīgā vieta ir putnu aizsardzībai starptautiski nozīmīga vieta. To izveidošanai izmanto standartizētus kritērijus, kurus ir izstrādājusi un programmu īsteno starptautiskā putnu aizsardzības organizāciju savienība BirdLife International. Statusu piešķir teritorijām, kur putni (īpaši reti sastopamu un aizsargājamu sugu putni) nozīmīgā skaitā ligzdo, ziemo vai uzturas migrāciju laikā. Latvijā BirdLife International pārstāvis un putniem nozīmīgo vietu tīkla izveidotājs ir Latvijas Ornitoloģijas biedrība, kas starptautiskajā programmā piedalās kopš 1994. gada. Šajā laikā ir izveidota un apstiprināta 71 putniem nozīmīgā vieta — 64 iekšzemē un 7 Baltijas jūrā.