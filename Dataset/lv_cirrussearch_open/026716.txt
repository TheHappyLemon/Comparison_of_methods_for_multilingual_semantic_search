Deitona (angļu: Dayton) ir pilsēta Ohaio štatā, ASV. Montgomeri apgabala administratīvais centrs. Atrodas Greitmaiami krastā, 87 km uz ziemeļaustrumiem no Sinsinati. 2010. gadā pilsētas iedzīvotāju skaits sasniedza 141,5 tūkstošus (sestā lielākā pilsēta štatā). Deitonas metropoles areāla iedzīvotāju skaits sasniedza 841,5 tūkstošus (ceturtais lielākais metropoles areāls štatā un 63. lielākais valstī). Deitonas—Springfīldas—Grīnvilas aglomerācijas (CSA) iedzīvotāju skaits pārsniedza vienu miljonu (43. lielākā aglomerācija valstī). Pilsēta dibināta 1796. gada 1. aprīlī, nosaukta politiķa Džonatana Deitona vārdā. 1805. gadā ieguvusi pilsētas tiesības. Kopš 19. gadsimta 70. gadiem Deitonā tikuši reģistrēti daudzi patenti un izgudrojumi. 1890. gadā tā ierindojās 1. vietā ASV pilsētu sarakstā piešķirto patentu uz vienu iedzīvotāju skaita ziņā. 1892. gadā pilsētā brāļi Raiti atvēra savu velosipēdu remontdarbīcu, kur veica eksperimentus, kas noveda pie pirmā lidojuma ar lidaparātu. Mūsdienās Deitona ir nacionāls aviācijas centrs. Raita—Patersona kara spēku bāzē, kas atrodas dažus kilometrus no pilsētas, atrodas pasaulē lielākais un vecākais militārās aviācijas muzejs (pilsētas galvenais tūrisma objekts — katru gadu to apmeklē ap 1,3 miljoniem cilvēku). Metropoles areālā atrodas vairākas universitātes.