Katrīna, Velsas princese, saukta arī Keita, pilnā vārdā Katrīna Elizabete, dzimusi Midltone (angļu: Catherine, Princess of Wales; Catherine Elizabeth "Kate" Middleton; dzimusi 1982. gada 9. janvārī Redingā, Anglijā), ir prinča Viljama sieva. Viņu kāzas notika 2011. gada 29. aprīlī Vestminsteras abatijā, kas Apvienotajā Karalistē tika noteikta kā svētku diena. Katrīna ir mācījusies Marlboro koledžā un Sentendrūsas Universitātē, kur iepazinās ar princi Viljamu. Viņu attiecības ilga līdz 2007. gada aprīlim, kad tās uz brīdi pajuka. Kopš attiecību turpināšanas 2007. gadā viņa ir piedalījusies vairākos augsta līmeņa karaliskajos pasākumos. Katrīna ir tikusi slavēta par ieturēto stilu un regulāri ir iekļuvusi dažādos vislabāk ģērbto cilvēku sarakstos. Viņa ir saņēmusi lielu mediju uzmanību laikā kopš tikšanās ar princi Viljamu. 2010. gada 16. novembrī tika paziņots par viņu saderināšanos, un nedēļu vēlāk tika paziņots kāzu datums — 2011. gada 29. aprīlis. Katrīnai ir bijusi liela ietekme britu modē, kas tikusi iesaukta par "Keitas Midltones efektu". 2012. gadā viņu laikraksts Time ierindoja savā 100 ietekmīgāko personu pasaulē sarakstā. 2012. gada 3. decembrī tika paziņots, ka viņa ir stāvoklī. 2013. gada 22. jūlijā piedzima princis Džordžs. 2015. gada 2. maijā piedzima princese Šarlote. 2018. gada 23. aprīlī piedzima princis Luijs. 2024. gada martā Velsas princesei tika diagnosticēts vēzis agrīnā stadijā.