"Ārpus aizdomām" (angļu: Presumed Innocent) ir 1990. gada ASV mistērijas trillera filma, kuras režisors ir Alans Džejs Pakula. Filmā galvenās lomas atveido Harisons Fords, Braiens Denehijs, Rauls Hulija, Bonija Bedelija, Pons Vinfīlds un Grēta Skaki. Filma balstīta uz Skota Turova tāda paša nosaukuma 1987. gada romānu. Filma stāsta par prokuroru Rastiju Sabiču (Fords), kuru apsūdz savas kolēģes un mīļākās slepkavībā. Gadu pirms romāna izdošanas, tiesības uz tā adaptāciju iegādājās Sidnijs Polaks un Marks Rosenbergs, kuri noalgoja Frenku Pīrsonu sarakstīt scenāriju. Projekts vēlāk no United Artists pārcēlās uz Warner Bros. un Pakulu noalgoja, lai viņš ar Pīrsonu pārrakstītu scenāriju. 1989. gada janvārī Pakulu apstiprināja par filmas režisoru. Filmas "Ārpus aizdomām" pirmizrāde notika 1990. gada 25. jūlijā. Filma saņēma pozitīvas kritiķu atsauksmes, kas izcēla režiju, aktierspēli un scenāriju, kā arī bija finansiāli veiksmīga, pasaulē nopelnot 221 miljonu ASV dolāru, kļūstot par 1990. gada astoto pelnošāko filmu. Tīmekļa vietnē Rotten Tomatoes filmai ir 86% vērtējums.