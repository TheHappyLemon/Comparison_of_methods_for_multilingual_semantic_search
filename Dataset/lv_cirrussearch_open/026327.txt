Panamas līcis (spāņu: Golfo de Panamá) ir jūras līcis Klusā okeāna austrumos Centrālamerikas piekrastē. Rietumos to norobežo Asuero pussala, ziemeļos — Panamas zemesšaurums, austrumos — Darjenas piekraste. Panamas kanāls ziemeļos līci savieno ar Karību jūru. Līča platums pie ieejas ir ap 185 km, platākajā — 250 km un tas iestiepjas sauszemē par 140 km. Līča austrumdaļā izvietojies Pērļu salu arhipelāgs, rietumdaļā — Tabogas un Otokes salas. Krasta līnija izrobota, veido vairākus iekšējos līčus: Paritas līcis rietumos, Panamas līcis ziemeļos un Sanmigela līcis austrumos. Lielākās ostas krastos ir Panama, Lapalma un Čitre.