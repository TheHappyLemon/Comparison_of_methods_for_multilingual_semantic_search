Zebrene ir ciems Dobeles novada Zebrenes pagastā, pagasta centrs. Izvietojies pagasta vidusdaļā Bērzes krastā pie autoceļa P104 30 km no novada centra Dobeles un 93 km no Rīgas. Zebrenē atrodas pagasta pārvalde, bibliotēka, veikals. Apdzīvotā vieta izveidojusies ap bijušās Reņģes muižas (Rengenhof) centru un līdz 1920. gadu beigām dēvēta par Reņģi. Izaugusi pēckara gados kā ciema padomes (līdz 1975. gadam un no 1990. gada) un padomju saimniecības «Zebrene» centrālais ciemats. Reņģes muižā dzimis Pēterburgas Zinātņu Akadēmijas prezidents, no 1740. gada Krievijas sūtnis Dānijā, Hamburgā, Brēmenē un Lībekā Johans Albrehts fon Korfs (Johann Albrecht von Korff, 1697—1766).