Vūdbridžs Strongs Van Daiks II (angļu: Woodbridge Strong Van Dyke II; dzimis 1889. gada 21. martā, miris 1943. gada 5. februārī) bija amerikāņu kinorežisors un scenārists. Savu karjeru sācis mēmā kino laikā, bet režisējis arī vairākas populāras skaņu filmas. Pazīstamākās no tām ir Tarzan the Ape Man (1932), "Tievais vīrs" (1934), Manhattan Melodrama (1934), "Sanfrancisko" (San Francisco, 1936), After the Thin Man (1936), "Marija Antuanete" (Marie Antoinette, 1938), Another Thin Man (1939) un Shadow of the Thin Man (1941). Par filmām "Tievais vīrs" un "Sanfrancisko" nominēts Amerikas Kinoakadēmijas balvai kategorijā "Labākais režisors".