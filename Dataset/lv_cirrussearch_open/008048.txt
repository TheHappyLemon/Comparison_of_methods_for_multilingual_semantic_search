Protestantu reformācija bija 16. gadsimta kustība, kuras mērķis bija reformēt katoļu baznīcu Eiropā un kuras rezultātā notika baznīcas šķelšanās un izveidojās vairākas konfesijas, kas pastāv arī mūsdienās, kā luterisms, reformisms, prezbiteriānisms, anabaptisms, anglikānisms un citas. Par reformācijas oficiālo sākumu uzskata 1517. gada 31. oktobri, kad augustīniešu ordeņa mūks Mārtiņš Luters pienagloja savas 95 tēzes, vērstas pret indulgenču tirdzniecību, pie Vitenbergas pils baznīcas durvīm.[nepieciešama atsauce] Reformatoru pamattēzes: Bībeli var lasīt un izprast katrs; cilvēks pats atrod ticībā savas dvēseles glābšanu, tāpēc nav nepieciešamības pēc svētbildēm, mūku ordeņiem, gavēņiem, baznīcas hierarhijas un tās laicīgajiem īpašumiem; pār sabiedrību valda laicīgā vara, pār dvēseli — Dievs, savukārt mācītājs ir no draudzes vidus izvēlēts dievkalpojumu vadītājs; dievkalpojumi jānotur draudzes dzimtajā valodā; starp Dievu un cilvēku nevar būt nekādu citu starpnieku.