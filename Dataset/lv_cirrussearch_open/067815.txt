Demotika (no sengrieķu: δημοτικός — ‘tautas [raksts]’) ir jaunākā no trijām ēģiptiešu hieroglifu rakstu formām. Atšķirībā no klasiskās hieroglifu rakstības, kas tika izmantota galvenokārt monumentālajiem uzrakstiem, demotika, tāpat kā hieratika, tika izmantota rokrakstam uz papirusa. Radusies Lejasēģiptē ap 650. gadu p.m.ē. no hieratikas un tika lietota līdz m.ē. 5. gadsimtam. Demotiskais raksts lielā mērā ietekmējis koptu rakstu, kas ir ēģiptiešu valodas mūsdienu liturģiskā rakstība. Paši ēģiptieši demotisko rakstu dēvēja par dokumentu rakstu. Terminu «demotika» ieviesa grieķu vēsturnieks Hērodots 5. gadsimtā p.m.ē., lai atšķirtu no hieratikas un klasikā hieroglifu raksta. No hieratikas demotika atšķīrās ar mazāku kopējo rakstzīmju skaitu (ap 270), bet to kompensējot ar sarežģītām ligatūrām. Demotikā arī bija ievērojami lielāks ar alfabētiskajām zīmēm uzrakstīto vārdu īpatsvars (mazāks logogrammu īpatsvars]], kā arī bija aizsākumi patskaņu apzīmēšanai, izmantojot specifiskas līdzskaņu zīmes. Demotikai bija liela nozīme ēģiptiešu hieroglifu atšifrēšanā. Uz 1799 gadā atrastā Rozetas akmens teksts uzrakstīts trijos blokos ar identisku saturu: divi bloki ēģiptiešu valodā hieroglifu un demotiskajā rakstā un trešais bloks sengrieķu valodā. Jau 1802. gadā, salīdzinot ar koptu rakstu, tika atšifrētas 14 demotikas rakstzīmes. Demotikas, tāpat kā klasisko hieroglifu un hieratikas lietošana praktiski izzuda 5. gadsimtā Romas Impērijas laikā, kad to aizstāja grieķu valoda un grieķu alfabēts.