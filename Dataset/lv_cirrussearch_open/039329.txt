Spacehab ir modulis, kas paredzēts kosmosa kuģiem Space Shuttle, un kalpo kā laboratorija vai kravas modulis. Moduli pēc NASA pasūtījuma 1980. gados izstrādāja kompānija Spacehab, Inc. Spacehab ir cilindra veida ar alumīnija korpusu. Tas ir hermētisks, kurā iebūvētas dzīvības nodrošināšanas sistēmas, lai tajā varētu uzturēties kosmonauti. Tas tiek ievietots Space Shuttle kravas telpā un ar apkalpes kabīni tiek savienots ar tuneli. Pavisam tika izveidotas četras moduļa modifikācijas: kravas vienkāršais modulis (Logistics Single Module, LSM), pētnieciskais vienkāršais modulis (Research Single Module, RSM), kravas dubultais modulis (Logistics Double Module, LDM), pētnieciskais dubultais modulis (Research Double Module, RDM). Dubultais modulis sastāvēja no diviem vienkāršajiem moduļiem. Ar dubulto kravas moduli var nogādāt 4,5 t kravu. Tukša dubultā moduļa masa ir 4,5 t, garums — 6,1 m, platums — 2,27 m, augstums — 3,4 m, tilpums — 62,3 m³. Sākotnēji Spacehab modulis tika izstrādāts, lai nogādātu orbītā zinātnisko aparatūru, lai veiktu pētījumus kosmosā. Modulis kosmonautiem bija kā papildus telpa pētījumu veikšanai.