Karavadžo Bergamo — Orio al Serio starptautiskā lidosta (Il Caravaggio Bergamo Orio al Serio International Airport), dažkārt saukta Milānas Bergamo lidosta (itāļu: L’Aeroporto di Milano Bergamo), ir starptautiska lidosta Itālijas ziemeļos. Trešā noslogotākā valsts starptautiskā lidosta, viena no lidostām, kas apkalpo Milānas aviācijas mezglu. Izvietojusies 3,5 km uz dienvidaustrumiem no Bergamo pilsētas un 45 km uz ziemeļaustrumiem no Milānas Orio al Serio komūnā. Lidlauks izveidots 1937. gadā militārām vajadzībām. 1949. gadā pārņemts civilā pārvaldē. 1970. gadā nodibināta biedrība lidostas ekspluatēšanai (SACBO) un kopš 1972. gada tiek veikti regulārie reisi. Kopš 2003. gada viena no Ryanair bāzes lidostām. 2011. gadā nosaukta itāļu mākslinieka Karavadžo vārdā. Lidostai ir divi asfaltēti skrejceļi.