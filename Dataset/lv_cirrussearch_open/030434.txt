Radžīvs Suri (Rajeev Suri, hindi: राजीव सूरी; dzimis 1967. gada 10. oktobrī) ir Indijā dzimis inženieris un uzņēmējs. Kopš 2021. gada viņš ir Inmarsat izpilddirektors. No 2014. līdz 2020. gadam Suri bija Somijas uzņēmuma Nokia izpilddirektors. Radžīvs Suri piedzima 1967. gadā Ņūdeli. Viņa tēvs Jašpals (Yashpal) bija dzimis Pendžabā, bet 1958. gadā vecāki pārcēlās no Indijas uz Kuveitu, kur tēvs nodarbojās ar automašīnu importa biznesu. Līdz 1985. gadam arī Radžīvs dzīvoja Kuveitā. Manipalas tehnoloģiju institūtā Suri ieguva bakalaura grādu elektronikā un sakaru inženierijā. 1989. gadā Radžīvs Suri sāka strādāt uzņēmumā Calcom Electronics. Vēlāk strādāja ICL Indijā, kā arī Churchgate Group Nigērijā. 1995. gadā Suri sāka darbu Nokia. Līdz 2007. gada martam viņš strādāja Nokia un Siemens kopuzņēmuma Nokia Siemens Networks dažādos biznesa attīstības, mārketinga, pārdošanas, stratēģijas amatos Indijā, Somijā, Apvienotajā Karalistē un Singapūrā. Viņš palīdzēja palielināt Nokia Siemens Networks ieņēmumu daļu no trešdaļas līdz pusei, salīdzinot ar visu uzņēmumu. Suri pārliecināja uzņēmumu izveidot jaunu pakalpojumu centru Indijā. No 2007. gada aprīļa viņš vadīja Āzijas un Klusā okeāna operācijas. 2007. gada novembrī viņu iecēla par pakalpojumu daļas vadītāju. 2009. gada novembrī Radžīvs Suri Nokia Siemens Networks (NSN) izpilddirektora amatā nomainīja Saimonu Beresfordu-Vailiju. Suri vadības laikā NSN tika restrukturizēts, atlaižot aptuveni 17 000 darbinieku un turpmāk koncentrējoties uz strauji augošo mobilo platjoslas tīklu iekārtām. 2013. gadā Nokia kļūstot par Nokia Siemens Networks vienīgo īpašnieku. 2014. gadā Nokia pārdeva mobilo ierīču biznesu Microsoft, tādējādi NSN kļuva par galveno Nokia biznesa vienību. 2014. gada 29. aprīlī Radžīvs Suri tika apstiprināts par Nokia izpilddirektoru Risto Sīlasmā vietā, kurš šajā amatā bija uz laiku. 2020. gada 2. martā Nokia paziņoja, ka Suri atkāpsies no Nokia izpilddirektora amata, 1. septembrī viņu aizstās Fortum izpilddirektors Peka Lundmarks. 2020. gada 24. jūnijā tika ziņots, ka Lundmarks pārņems grožus mēnesi agrāk par plānoto datumu, 1. augustā. 2021. gada 24. februārī Radžīvs Suri kļuva par Apvienotajā Karalistē reģistrētā pavadoņu telesakaru uzņēmuma Inmarsat izpilddirektoru.