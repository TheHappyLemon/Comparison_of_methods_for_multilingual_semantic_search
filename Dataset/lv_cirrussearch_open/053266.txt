Fēmarna (vācu: Fehmarn) ir Vācijas Šlēsvigas-Holšteinas zemē ietilpstoša sala Baltijas jūrā. No Vācijas krasta to atdala Fēmarnzunda šaurums. Ar cietzemi tā savienota ar 1963. gadā uzbūvēto, 963 metrus garo Fēmarnzunda tiltu. Sala atrodas 18 kilometrus no Dānijai piederošās Lollānas salas. Salas Putgardenes ostā darbojas prāmju satiksme ar Dāniju. 2021. gadā sākta pazemes tuneļa celtniecība, kas savienotu Fēmarnu ar Lollānu, krietni saīsinot ceļu no Hamburgas uz Kopenhāgenu. Sala ir populāra vējdēļu un kaitborda cienītāju vieta. Fēmarna kā Fembre pieminēta jau Brēmenes Ādama rakstos. Salā pirms Pirmā pasaules kara dzīvoja un gleznoja Ernsts Ludvigs Kirhners. 1970. gada 6. septembrī Fēmarnas festivālā Open Air Love & Peace savu pēdējo koncertu sniedza Džimijs Hendrikss.