Bēgļu olimpiskā komanda piedalījās 2016. gada vasaras olimpiskajās spēlēs, kas no 2016. gada 5. augusta līdz 21. augustam notika Riodežaneiro, Brazīlijā. 2016. gada martā Starptautiskās Olimpiskās komitejas prezidents Tomass Bahs paziņoja, ka Riodežaneiro olimpiskajās spēlēs varētu startēt 5—10 bēgļi. Nacionālajām olimpiskajām komitejām tika lūgts atrast bēgļus savās valstīs, kas varētu startēt olimpiskajās spēlēs. 2016. gada jūnijā Starptautiskā Olimpiskā komiteja paziņoja, ka komandā būs 10 sportisti (seši vīrieši un četras sievietes): seši vieglatlēti, divi džudisti un divi peldētāji. To izcelsmes valstis: Dienvidsudāna (5 sportisti), Kongo Demokrātiskā Republika (2 sportisti), Sīrija (2 sportisti) un Etiopija (1 sportists).