Šis raksts ir par F1 čempionu. Par citām jēdziena Vilnēvs nozīmēm skatīt nozīmju atdalīšanas lapu. Žaks Žozefs Šarls Vilnēvs (franču: Jacques Joseph Charles Villeneuve; dzimis 1971. gada 9. aprīlī, Senžānā pie Rišerū, Kanādā) ir Kanādas sacīkšu pilots, bijušais Formula 1 pilots, 1997. gada pasaules čempions. Viņš ir piedalījies arī CART un NASCAR sacīkstēs. Žaks Vilnēvs ir Žila Vilnēva dēls un cita Žaka Vilnēva brāļadēls. Pagaidām 1971. gadā dzimušais no šī trio ir vienīgais F1 pasaules čempions no Kanādas. 1994. gadā Žaks uzsāka savu karjeru CART un par pārsteigumu visiem, spēja izcīnīt otro vietu slavenajā Indianapolisas 500 jūdžu sacīkstēs. 1995. gadā Vilnēvs spēja izcīnīt gan čempiona titulu CART, gan uzvaru Indianapolisā. Pēc gada Vilnēvs kļuva par Williams pilotu. Tolaik komanda bija diezgan konkurētspējīga, tāpēc kanādietis cīnījās par titulu ar savu komandas biedru Deimonu Hillu. Cīņu viņš zaudēja, taču Hills 1997. gadā kļuva par Arrows pilotu. Arrows izrādījās daudz vājāki, nekā šķita pirms sezonas, tādējādi brits neizcīnīja uzvaru pat Ungārijā, kur viņam bija liels pārsvars. Piecus apļus pirms finiša salūza Yamaha motors un Hills lēni pārvietojās pa trasi. Tieši Vilnēvs viņu apdzina un uzvarēja Hungaroringā. Sezonas gaitā izvērtās cīņā starp Žaku un vācieti Mihaelu Šūmaheru. Sezonas pēdējās sacīkstēs, Eiropas Grand Prix Heresas trasē, Šūmahers veica līdzīgu manevru kā 3 gadus iepriekš Adelaidē. FIA veica izmeklēšanu pēc sacīkstes un diskvalificēja Šūmaheru no visas sezonas. Tā kā Vilnēvs sacīkstes pabeidza trešais, viņam pat nevajadzēja šo diskvalifikāciju, lai kļūtu par čempionu. Pēc sezonas bez uzvarām 1998. gadā Vilnēvs devās uz sava menedžera Kreiga Polloka vadīto BAR komandu, kura tāpat kā Arrows pirms diviem gadiem solīja regulāri uzvarēt un izcīnīt čempiona titulu. Tas viss izvērtās par fiasko, jo komanda ne tikai ne nevienu reizi neuzvarēja, bet pat nespēja izcīnīt nevienu punktu. Vilnēvam bija diezgan liels atalgojums, un tas bija viens no iemesliem, kāpēc viņš palika komandā. Līdz pat aiziešanai no BAR kanādietis spēja divreiz kāpt uz goda pjedestāla. 2004. gadā lielāko daļu Žaks izlaida, taču sezonas beigās atgriezās Renault komandā, nevienu reizi nespējot izcīnīt punktus. 2005. gadā eksčempions brauca Sauber, bet 2006. gadā BMW Sauber. Sezonas vidū pēc avārijas Vācijas Grand Prix viņš pameta komandu un nodevās mūziķa karjerai. Pagaidām viņš ir izdevis vienu albumu - Private Paradise. Vēlāk Vilnēvs kļuva par NASCAR pilotu, tomēr 2007. gada vidū komandas vadītājs viņu atlaida.