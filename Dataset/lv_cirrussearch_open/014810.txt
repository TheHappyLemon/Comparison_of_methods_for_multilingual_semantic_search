2012. gada Pasaules čempionāts orientēšanās sportā bija 29. Pasaules čempionāts orientēšanās sportā, kas notika Šveices pilsētā Lozannā un tās apkārtnē no 14. jūlija līdz 21. jūlijam. Pasaules čempionāts Šveicē notika trešo reizi. Sacensību programma bija tradicionāla: sprints, vidējā distance, garā distance un stafete. Par čempionāta lielāko zvaigzni kļuva mājiniece Simona Nigli-Lūdere, kas izcīnīja trīs zelta medaļas no četrām iespējamajām. Šveices sportistes karjerā pēc šī čempionāta ir jau 20 Pasaules čempiones tituli. Pasaules čempionātā piedalījās arī 7 Latvijas orientieristi. Par čempionu vidējā distancē kļuva Edgars Bertuks, par piecām sekundēm apsteidzot Krievijas orientieristu Valentīnu Novikovu. Tā bija pirmā Latvijas (un arī Baltijas valstu) sportistu izcīnītā uzvara un medaļa Pasaules čempionātos pēc Latvijas neatkarības atjaunošanas (1989. gadā, pārstāvot PSRS, medaļu izcīnīja Alīda Ābola). Panākumus guva arī garajā distancē, kur E. Bertuks izcīnīja bronzas medaļu. Veiksmīgi startēja arī citi Latvijas sportisti: Inga Dambe — 9. vieta vidējā distancē, Kalvis Mihailovs — 13. vieta vidējā distancē un 16. vieta garajā distancē, kā arī vīriešu stafetes komanda (Mārtiņš Sirmais, K. Mihailovs, E. Bertuks) — 7. vieta.