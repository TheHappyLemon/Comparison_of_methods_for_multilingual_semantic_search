Anglijas sieviešu futbola izlase (angļu: England women's national football team) ir nacionālā sieviešu futbola komanda, kas pārstāv Angliju starptautiskās futbola sacensībās. Izlasi pārvalda Anglijas Futbola asociācija (FA). FIFA Pasaules kausa sievietēm finālturnīrā pirmo reizi spēlēja 1995. gadā, kad iekļuva ceturtdaļfinālā. Līdz šim labāko rezultātu Pasaules kausā sasniedza 2023. gadā Austrālijā un Jaunzēlandē, kad ieguva 2. vietu. Eiropas čempionāta finālturnīros izlase ir piedalījusies deviņas reizes. 2022. gadā, spēlējot savās mājās, Anglijas futbolistes kļuva par Eiropas čempionēm. Divreiz ir izcīnīta 2. vieta (1984, 2009). 2023. gada jūnijā FIFA Pasaules rangā sievietēm izlase bija 4. vietā.