Baltijas Futbola līgas 2007. gada sezona bija pirmā Baltijas Futbola līgas sezona. Tajā piedalījās 12 komandas - 4 no Latvijas, 4 no Lietuvas un 4 no Igaunijas. Līgas pirmajā stadijā notika grupu turnīrs - komandas tika sadalītas 4 grupās pa trijām komandām. Katras grupas spēcīgākās divas komandas iekļuva ceturtdaļfinālā. Sezona sākās 2007. gada 6. martā. Jau pēc pirmās spēļu kārtas izcēlās skandāls, kad "Dinaburg" un "JK Trans" komandu spēles beigās daugavpilieši ielaida divus vārtus. Tika uzskatīts, ka spēles rezultāts bijis sarunāts, līdz ar to "Dinaburg" tika izslēgta no Baltijas līgas. Vasarā sākās izslēgšanas spēles. Baltijas Futbola līgas finālā tikās divas Latvijas komandas "Ventspils" un "Liepājas Metalurgs". Par pirmajiem Baltijas līgas čempioniem kļuva "Metalurgs", kas divu spēļu summā uzvarēja ar rezultātu 8-2. Par līgas rezultatīvāko spēlētāju kļuva "Metalurga" uzbrucējs Ģirts Karlsons ar 10 gūtajiem vārtiem.