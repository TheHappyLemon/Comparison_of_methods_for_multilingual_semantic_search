Datu (datu) ir aristokrātu tituls Dienvidaustrumāzijā, galvenokārt Filipīnās, ko lieto dažādu rangu monarhi, suverēni prinči un virsaiši, kas pārvalda noteiktu teritoriju un lielākoties ir pakļauti sultānam vai radžam. Atkarībā no pārvaldītās teritorijas un pilnvarām pielīdzināms Eiropas hercogam, grāfam vai marķīzam. Tiek lietots arī mūsdienās, galvenokārt Mindanao, Sulu arhipelāgā un Palavanā, bet agrākos laikos lietots arī Lusonā un Visajās. Termins atvasināts no malajiešu dato vai datok — ‘[persona ar] varu’. Senākie rakstu pieminekļi, kuros minēti datu, ir 7. gadsimta Šrīvidžajas ieraksti, kur šādi apzīmēti mazāki karaļi vai to vasaļi.