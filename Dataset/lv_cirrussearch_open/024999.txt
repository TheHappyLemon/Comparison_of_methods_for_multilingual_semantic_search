Žans Moreass (Jean Moréas, dzimis 1856. gada 15. aprīlī, miris 1910. gada 30. aprīlī), dzimis Joannis Papadiamontopuls (Ιωάννης Παπαδιαμαντόπουλος), bija grieķu dzejnieks, kas rakstīja franču valodā. Moreass piedzima Atēnās tiesneša ģimenē. Moreasam bija franču guvernanti, kas viņā radīja interesi par franču dzeju. 1875. gadā Moreass devās uz Parīzi studēt jurisprudenci. Parīzē viņš sāka apgrozīties literātu aprindās un iepazinās ar Les Hydropathes, rakstnieku grupu, kurā darbojās arī Gijs de Mopasāns. Moreass publicēja dzeju Lutèce un Le Chat noir, kā arī izdeva divus dzejas krājumus franciski — Les Syrtes un Cantilènes, kas bija radīti spēcīgā Pola Verlēna ietekmē. Iepriekš Moreass jau bija izdevis dzejas krājumu grieķiski un franciski. Sākotnēji Moreass bija simbolists, un 1886. gadā Le Figaro tika publicēts viņa simbolisma manifests. Tajā pašā gadā Moreass arī nodibināja periodisko izdevumu Le Symbolist. Līdz 1890. gadu sākumam viņš tika uzskatīts par vienu no nozīmīgākajiem simbolisma dzejniekiem. 1891. gadā Moreass publicēja Le Pèlerin passioné, kurā atteicās no Ziemeļeiropas un ģermāņu ietekmēm, kā romantisma, un arī dažiem simbolisma aspektiem un aicināja atgriezties pie klasicisma, grieķu un romiešu tradīcijām.