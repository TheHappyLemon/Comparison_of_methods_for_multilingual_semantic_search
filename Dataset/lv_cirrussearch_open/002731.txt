Pērta (angļu: Perth, izrunā: [ˈpɝːθ]) ir pilsēta Austrālijas dienvidrietumos, Rietumaustrālijas štata lielākā pilsēta un administratīvais centrs. Atrodas Svanas upes estuāra krastā, aptuveni 20 km no tās ietekas Indijas okeānā. 2018. gadā pilsētā dzīvoja 2,06 miljoni iedzīvotāju, aptuveni 75% no visiem štata iedzīvotājiem. Tā ir pēc iedzīvotāju skaita ceturtā lielākā Austrālijas pilsēta. Pirmie eiropieši, kas 1697. gadā nonāca mūsdienu Pērtas teritorijā, bija nīderlandieši. 1827. gadā šeit ieradās angļu kapteinis Džeimss Stērlings, lai izvēlētos vietu jaunai pilsētai. 1829. gadā koloniju dibināja Britu impērijas kolonizatori kapteiņa Čārlza Frimantla vadībā. Tā tika nosaukta tā laika koloniju valsts sekretāra Džordža Mareja dzimtās pilsētas Pērtas vārdā, kas atrodas Skotijā. 1856. gadā Pērta ieguva lielpilsētas statusu. 1877. gadā tika izveidota telegrāfa līnija, kas savienoja Pērtu ar Adelaidu. Strauja pilsētas izaugsme sākās 1890. gadā, kad 600 km uz austrumiem no Pērtas tika atrasts zelts. 1917. gadā tika pabeigta dzelzceļa līnijas izbūve, kas savienoja Pērtu ar Austrālijas austrumiem.