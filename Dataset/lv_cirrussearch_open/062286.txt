"Plēsoņa" (angļu: Predator) ir 1987. gada ASV zinātniskās fantastikas spraiga sižeta filma. Filmas režisors ir Džons Maktīrnans, scenārija autori ir brāļi Džims un Džons Tomass. Šī ir pirmā filma "Plēsoņas" filmu sērijā. Galvenajā lomā ir Arnolds Švarcenegers, kas atveido paramilitāru elites glābšanas vienības līderi, kam jāizglābj ķīlnieki no partizānu teritorijas Centrālamerikas lietus mežos, kur viņi sastopas ar nāvējošo Plēsoņu (Kevins Pīters Holls), prasmīgu, tehnoloģiski attīstītu citplanētieti, kas uzsācis viņu medības. Filmas scenārijs sarakstīts jau 1984. gadā ar darba nosaukumu "Mednieks" (Hunter). Filmēšana norisinājās 1986. gadā no marta līdz jūnijam. Plēsoņas tēlu veidoja Stens Vinstons. Filmas pirmizrāde ASV norisinājās 1987. gada 12. jūnijā. Filmas pasaules kases ieņēmumi ir 98,3 miljoni ASV dolāru. Sākotnējās kritiķu atsauksmes bija pretrunīgas, tomēr mūsdienās filma tiek uzskatīta par spraiga sižeta žanra kino klasiku. Filmas labie kases ieņēmumi rosināja franšīzes izveidošanu, kurā ietilpst filmas, romāni, komiksi, videospēles un rotaļlietas. Filmai ir trīs tiešie turpinājumi: "Plēsoņa 2" (Predator 2, 1990), "Plēsoņas" (2010) un "Plēsoņa: Atjaunots" (The Predator, 2018), kā arī paredzētais prikvels Prey (2022). Sajaucoties ar "Svešo" filmu sēriju izveidojusies filmu sērija "Svešie pret Plēsoņu", kurā ietilpst filmas "Svešais pret Plēsoņu" (2004) un "Svešie pret Plēsoņu 2" (Aliens vs. Predator: Requiem, 2007).