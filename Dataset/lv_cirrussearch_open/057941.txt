Pegazs (no grieķu: Πήγασος (Pḗgasos); latīņu: Pegasus, Pegasos) grieķu mitoloģijā ir spārnots zirgs, kas ar savu pakavu izsitis virszemē avotu, kura ūdens dod iedvesmu dzejniekiem. "Pegazs" apzīmē konkrētu personāžu sengrieķu mitoloģijā, nevis spārnotus zirgus, kuru vispārējais apzīmējums grieķu mitoloģijā ir "pterippus" (daudzskaitlī: "pterippi"). Pegazs ir Poseidona un Medūzas dēls, kurš nāca pasaulē, kad Persejs nocirta Medūzai galvu. Grieķu mitoloģijā ar Pegazu jāj grieķu varonis Bellerofonts, dodoties cīņā pret Himēru.