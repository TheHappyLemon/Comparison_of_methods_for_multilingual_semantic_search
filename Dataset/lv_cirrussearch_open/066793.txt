"Fakultāte" (angļu: The Faculty) ir 1998. gada ASV zinātniskās fantastikas šausmu filma, kuras režisors ir Roberts Rodrigess. Filmā galvenās lomas atveido Elaidža Vuds, Džordana Brūstere, Klea Duvala, Lora Herisa, Džošs Hārtnets, Šons Hetosijs, Famke Jansena, Paipera Lorija, Bibi Ņūvērta, Roberts Patriks, Ašers Reimonds un Džons Stjuarts. Kad skolā sāk notikt dažādi savādi atgadījumi, Heringtonas vidusskolas skolēniem rodas aizdomas, ka viņu skolotāji nav no šīs planētas. Filmas "Fakultāte" pirmizrāde notika 1998. gada 25. decembrī un to izplatīja Miramax Films. Filma bija finansiāli veiksmīga, nopelnot 63,2 miljonus ASV dolāru pie 15 miljonu budžeta. Filma saņēma arī pārsvarā pozitīvas kritiķu atsauksmes un mūsdienās to uzskata par kulta filmu.