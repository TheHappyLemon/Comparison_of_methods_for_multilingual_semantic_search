Pasaules kauss skeletonā ir ikgadējas skeletona sacensības, kas tiek rīkotas kopš 1986.—1987. gada sezonas vīriešiem un kopš 1996.—1997. gada sezonas sievietēm. Pirmo divu sezonu kopvērtējumā uzvarēja austrietis Andi Šmids. Pasaules kausa sacensības organizē Starptautiskā Bobsleja un skeletona federācija. Sportists ar lielāko sakrāto punktu skaitu sezonas beigās iegūst Lielo kristāla globusu. Latvietis Martins Dukurs ir vienīgais, kas vienpadsmit reizes izcīnījis uzvaru Pasaules kausa kopvērtējumā. Starp sievietēm sekmīgakās ir britu sportiste Aleksa Kumbere un vāciete Žaklīna Lellinga, kas ieguvušas Pasaules kausu trīs reizes. Pašreizējie čempioni ir Mets Vestons un Kimberlija Bosa. Pasaules kauss ir vienas no svarīgākajām sacensībām skeletonā kopā ar olimpiskajām spēlēm un Pasaules čempionātu.