Mediju franšīze, zināma arī kā multimediju franšīze, ir saistītu mediju kolekcija, kuras pamatā ir oriģināls mākslas darbs, piemēram kinofilma, literatūras darbs, televīzijas raidījums vai videospēle, un no kā tiek atvasināti vairāki jauni darbi. Darba intelektuālais īpašums var tikt licenzēts citām pusēm vai sadarbības partneriem turpmāku atvasinātu darbu veikšanai un komerciālai izmantošanai dažādos plašsaziņas līdzekļos un dažādu nozaru tirdzniecības nolūkos. Ilgstošas kino franšīzes ir jau izplatītas no tā pirmsākumiem, kad Holivudas studijas noslēdza ilgtermiņa sadarbības līgumus ar aktieriem un režisoriem. Kā piemērs: Endijs Hārdijs, Ma un Pa Kitli, Buldogs Dramonds, Supermens, Tarzāns un Betmens. Garākās mūsdienu kino franšīzes ir filmas par Džeimsu Bondu, Godzillu, kā arī filmu sērijas "Piektdiena, 13." (Friday the 13th), "Šausmas Gobu ielā" (A Nightmare on Elm Street) un "Zvaigžņu ceļš". Vairākos gadījumos galvenos aktierus aizvieto vecuma dēļ, zaudējot interesi vai to atveidotie tēli iet bojā. Mediju franšīzes bieži vien pāriet no oriģinālā medija citās tā formās. Literārās franšīzes bieži pārtop filmās, piemēram ka Nensija Drū, Mis Mārpla un citi populāri detektīvi, kā arī populāri supervaroņu komiksi. Televīzijas un kino franšīzes bieži turpinās romānos, lielākoties tie ir fantāzijas un zinātniskās fantastikas žanri, piemēram "Krēslas zona" (The Twilight Zone), "Zvaigžņu ceļš", Doctor Who un "Zvaigžņu kari". Tāpat fantāzijas un zinātniskās fantastikas filmas un televīzijas raidījumi tiek pārveidoti par animācijas seriāliem, videospēlēm vai abiem. Mediju franšīzei nav sevī jāietver tos pašus tēlus vai tēmu, jo zīmola atpazīstamība arī var darboties kā franšīze, piemēram izdevniecības Square Enix Final Fantasy sērija vai National Lampoon sērijas, un tā var ciest finansiālu neveiksmi, pat ja tam nav nekādas saistības ar franšīzes sākotnējo darbu. Mediju franšīzes darbojas arī citās sfērās. Lielisks mediju franšīzes piemērs ir uzņēmums Playboy Enterprises, kas veiksmīgi sāka ar žurnāla Playboy izdošanu, un jau dažus gadus kopš pirmā žurnāla, uzņēmumam zem šī zīmola darbojās modeļu aģentūra, vairāki televīzijas raidījumi un savs televīzijas kanāls. Pēc divdesmit pieciem gadiem, Playboy atvēra privātos klubus, restorānus, kinoteātrus, radio raidījumus, uzņēma videofilmas, ierakstīja mūziku, izdeva grāmatas, nodarbojās ar apavu, apģērba, rotaslietu, mājas iedzīves tirdzniecību, kā arī ar vēl daudz un dažādām tirdzniecības lietām.