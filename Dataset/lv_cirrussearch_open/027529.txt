Pjotrs Račkovskis (krievu: Пётр Иванович Рачковский, dzimis 1853. gadā, miris 1910. gada 1. novembrī) bija Krievijas impērijas slepenpolicists. No 1885. līdz 1902. gadam strādāja Parīzē, kur vadīja aģentūras darbu pret politiskajiem emigrantiem. No 1905. līdz 1906. gadam - Krievijas Policijas departamenta vicedirektors. Miris pēkšņā nāvē Rēzeknes dzelzceļa stacijā. Račkovskis tiek minēts kā iespējamais antisemītiskā darba "Cionas gudro protokoli" radīšanas iniciators.