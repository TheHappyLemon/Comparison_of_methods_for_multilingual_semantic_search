Marčello Romeo Lipi (itāļu: Marcello Romeo Lippi, dzimis 1948. gada 12. aprīlī) ir bijušais Itālijas futbolists un futbola treneris, spēlējis libero pozīcijā. Divas reizes bijis Itālijas futbola izlases galvenais treneris. Lipi vadībā Itālijas izlase izcīnīja uzvaru 2006. gada FIFA Pasaules kausā. Lipi tiek uzskatīts par vienu no labākajiem un veiksmīgākajiem futbola treneriem vēsturē. 2007. gadā žurnāls The Times iekļāva viņu 50 visu laiku labāko treneru sarakstā. Savas karjeras laikā viņš izcīnīja vienu FIFA Pasaules kausu, piecus Itālijas A sērijas titulus, trīs Ķīnas Superlīgas titulus, vienu Coppa Italia, vienu Ķīnas FA kausu, četrus Supercoppa Italiana, vienu UEFA Čempionu līgas trofeju, vienu AFC Čempionu līgas trofeju, UEFA Superkausu un Starpkontinentālo kausu. 1996. un 1998. gadā Starptautiskā Futbola vēstures un statistikas federācija Lipi atzina par gada labāko treneri, bet 2006. gadā par labāko izlašu treneri.