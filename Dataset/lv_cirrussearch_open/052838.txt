E-8 № 201 bija PSRS Luna programmas kosmiskais aparāts, kam uz Mēness virsmas bija jānogādā automātiskais mēness mobilis Lunohod (apparat 8EL № 201). Tas tika zaudēts nesējraķetes avārijā 1969. gada 19. februārī. E-8 № 201 tika palaists 1969. gada 19. februārī 06:48:15 UTC ar nesējraķeti Proton-K / Blok D no Baikonuras kosmodroma. 51,4. sekundē pēc starta, kad raķete lidoja cauri maksimālajai atmosfēras pretestībai, radās aerodinamiskās vibrācijas, kas sagrāva raķetes plūsmvirža stiprināšanas mezglus. Plūsmvirža atlūzas ietriecās pirmajā pakāpē. Pašuzliesmojošās degvielas sastāvdaļas saskārās, un 53. sekundē notika sprādziens, pilnībā sagraujot raķeti un kosmisko aparātu. Avārija notika kļūdaini aprēķinātu plūsmvirža slodžu dēļ. 19. februāra starts bija pirmais raķetes lidojums ar šo jauno plūsmvirzi.