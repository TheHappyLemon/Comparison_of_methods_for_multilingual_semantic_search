Bretonvudsas sistēma jeb Bretonvudsas līgums ir starptautiska monetāro attiecību un tirdzniecības norēķinu organizācijas sistēma, kas tika izveidota Bretonvudsas konferences, kura notika 1944. gada 1.–22. jūlijā, rezultātā. Tā aizstāja finanšu sistēmu, kuras pamatā bija "zelta standarts". Nosaukta pēc Bretonvudsas kūrorta Ņūhempšīrā, ASV. Kādu laiku pēc konferences tika izveidotas tādas organizācijas kā Starptautiskā Rekonstrukcijas un attīstības banka un Starptautiskais Valūtas fonds. 1971.–1978. gadā Bretonvudsas sistēmu nomainīja Jamaikas monetārā sistēma, kuras pamatā bija brīva valūtas tirdzniecība (brīva valūtas konvertācija).