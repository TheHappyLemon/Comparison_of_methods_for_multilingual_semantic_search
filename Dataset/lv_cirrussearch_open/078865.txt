Panzerkampfwagen I Ausf. F bija Vācijas vieglā tanka Panzerkampfwagen I sestā versija, kas tika ražota laika posmā no 1942. gada aprīļa līdz decembrim. Tā galvenie uzdevumi bija izlūkošana un kaujas stāvokļa novērošana. Tankam bija 25 mm līdz 80 mm biezas bruņas. Tam bija divu cilvēku apkalpe un bruņojumā divi MG-34 ložmetēji — abi iebūvēti rotējošā tornī. Panzerkampfwagen I Ausf. F versija tika saražota tikai 30 eksemplāros (pēc citiem datiem — tikai 12), 8 no tiem darbojās Krievijā, 1. tanku divīzijas sastāvā. Mazais saražotais skaits skaidrojams ar to, ka armijai bija nepieciešami lielāki un izturīgāki tanki, jo vieglais tanks ar diviem ložmetējiem vairs neatbilda tā laika prasībām.