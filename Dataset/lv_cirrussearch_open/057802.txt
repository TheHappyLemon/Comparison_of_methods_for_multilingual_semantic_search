2021.—2022. gada UEFA Čempionu līgas sezona bija Eiropas spēcīgākā futbola klubu turnīra 67. sezona un 30. ar UEFA Čempionu līgas nosaukumu. To organizēja UEFA. Sezona sākās ar priekšsacīkšu kārtu 2021. gada 22. jūnijā. Kvalifikācijas spēles notika līdz 25. augustam. Grupu turnīrs sākās 2021. gada 14. septembrī, bet sezona noslēdzās 2022. gada 28. maijā ar finālu Stade de France stadionā Sendenī, Francijā. Sākotnēji bija paredzēts finālu aizvadīt Sanktpēterburgas stadionā, Krievijā, bet sakarā ar Krievijas iebrukumu Ukrainā UEFA nolēma atņemt Krievijai fināla rīkošanas tiesības un pārcelt to uz Franciju. Par uzvarētājiem kļuva Madrides "Real" futbolisti, kas finālā ar 1:0 pieveica Anglijas klubu Liverpool un Eiropas futbola klubu nozīmīgāko trofeju izcīnīja 14. reizi. 2021.—2022. gada UEFA Čempionu līgas uzvarētāji ieguva tiesības spēlēt 2022. gada UEFA Superkausā, kur tiksies ar 2021.—2022. gada UEFA Eiropas līgas uzvarētājiem Frankfurtes "Eintracht".