Rejs Čārlzs Robinsons (angļu: Ray Charles Robinson; dzimis 1930. gada 23. septembrī Olbani, Džordžijas štatā, ASV, miris 2004. gada 10. jūnijā Beverlihilsā, Kalifornijas štatā, ASV) bija amerikāņu mūziķis. R. Čārlzs bija soulmūzikas pionieris, 1950. gados viņš apvienoja ritma blūzu, gospeli un blūzu savos ierakstos, kas tapa Atlantic Records. Tāpat viņš palīdzēja 1960. gados popularizēt kantrimūziku un popmūziku ar saviem ierakstiem, slavenākais no tiek ir albums Modern Sounds. Laikā, kad viņa ierakstus izdeva ABC Records, viņš kļuva par vienu no pirmajiem afroamerikāņiem, kas bija mākslinieciskais uzraudzītājs kādā no lielajām ierakstu kompānijām. Rolling Stone 2004. gadā ierindoja R. Čārlzu 10. vietā 100 visu laiku izcilāko mākslinieku sarakstā un 2008. gadā otrajā vietā 100 visu laiku izcilāko dziedātāju sarakstā. R. Čārlza piemiņai Billijs Džoels piezīmēja: "Tas var izklausīties pēc zaimošanas, bet es domāju, ka Rejs Čārlzs ir daudz nozīmīgāka personība nekā Elviss Preslijs. Es nezinu, vai Rejs bija rokenrola arhitekts, bet viņš noteikti bija pirmais cilvēks, kas paveicis daudz darbu . . . Kurš, pie velna, kopā saliek tik daudz stilu un panāk, ka tas izklausās labi."