Kiānu Čārlzs Rīvss (angļu: Keanu Charles Reeves, izrunā: [kiˈɑːnuː], dzimis 1964. gada 2. septembrī Beirūtā, Libānā) ir kanādiešu aktieris. Aktiera karjeru uzsāka deviņu gadu vecumā ar lomām dažādās teātra izrādēs. Viņš vislabāk pazīstams ar lomām filmās "Bila un Teda neticamie piedzīvojumi" (1989), "Drakula" (1992), "Ātrums" (1994), "Džons Viks" (2014) un "Matrikss" triloģijā. Par jauna FIB aģenta lomu drāmā "Lūzuma punkts" (1991) viņu uzslavēja The New York Times kritiķe Dženeta Maslina, sakot, ka Rīvss demonstrē vērā ņemamu disciplīnu un sasniegumus. Par lomu filmā "Matrikss" saņēma Saturna balvas nomināciju kā labākais aktieris. Paralēli lomām kino darbojas teātra mākslā. Viņš attēloja princi Hamletu Manitoba Theatre Centre izrādē "Hamlets". 2005. gada 31. janvārī Holivudas slavas alejā tika atklāta viņa zvaigzne.