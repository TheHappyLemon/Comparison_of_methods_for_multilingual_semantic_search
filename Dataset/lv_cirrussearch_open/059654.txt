"Dzīvoklis" (angļu: The Apartment) ir 1960. gada ASV romantiska komēdija, kuras režisors, producents un viens no scenārija autoriem ir Billijs Vailders. Filmā galvenās lomas atveido Džeks Lemons, Šērlija Makleina, Freds Makmarijs, Rejs Volstons un Edija Adamsa. Filma ir par apdrošināšanas darbinieku, kurš, cerot uzkāpt pa karjeras kāpnēm, ļauj kolēģiem izmantot savu dzīvokli ārlaulības attiecībām. Nejauši viņš iepazīstas un iemīlas sava priekšnieka mīļākajā. "Dzīvoklis" kļuva gan par kritiķu atzītu, gan komerciāli veiksmīgu filmu. Tā tika nominēta desmit Amerikas Kinoakadēmijas balvām no kurām ieguva piecas kategorijās labākā filma, labākais režisors, labākais oriģinālscenārijs, labākais mākslinieka darbs un labākā montāža. Gan Lemons, gan Makleina par savu sniegumu ieguva Zelta globusa balvu. Kopš filmas izdošanas, "Dzīvoklis" tiek uzskatīta par vienu no visu laiku labākajām filmām, parādoties gan Amerikas Kinoinstitūta, gan Sight and Sound žurnālā labāko filmu sarakstos. "Dzīvoklis" bija viena no pirmajām 25 filmām, kas 1989. gadā tika iekļauta ASV Kongresa bibliotēkas Nacionālajā kinoreģistrā kā "kulturāli, vēsturiski vai estētiski nozīmīga filma".