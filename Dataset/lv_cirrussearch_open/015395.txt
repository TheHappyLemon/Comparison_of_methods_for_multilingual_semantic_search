Primavera (spāņu: Base Primavera — ‘pavasaris’) ir Argentīnas vasaras polārstacija Antarktīdā. Izvietota Sjervas ragā (agrāk kļūdaini saukts par Springa (argentīniešu avotos — Primaveras) ragu) Sjervas līča dienvidu piekrastē Danko krastā. Staciju 1977. gada 3. martā uz 1954. gadā Argentīnas Kara flotes izveidotās Kapitankobetas (Refugio Naval Capitán Cobbett) patversmes bāzes izbūvēja Argentīnas armija un nosauca pēc analoģijas ar zemesragu par Primaveras armijas bāzi (Base de Ejército Primavera; kopš 1990. gada — Primaveras bāze). Stacija var izmitināt līdz 18 cilvēku komandu. Līdz 1981. gada 31. decembrim Primavera funkcionēja kā vissezonas stacija, bet tika reorganizēta saskaņā ar Antarktikas pētījumu zinātniskās komitejas (SCAR) lēmumu, jo stacija atrodas speciālas zinātniskas intereses teritorijā (SSSI Nr. 15, ASPA Nr. 134). Kopš 1982. gada darbojas kā vasaras stacija. Galvenās izpētes jomas ir ģeofizika, jūras bioloģija, zooloģija, ornitoloģija un meteoroloģija.