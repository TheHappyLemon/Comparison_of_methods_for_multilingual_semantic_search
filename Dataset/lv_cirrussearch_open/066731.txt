Bamas citadele (persiešu: ارگ بم) ir cietoksnis Irānas dienvidaustrumos, Bamas pilsētā. Tā ir lielākā no adobes (nededzināti māla ķieģeļi) celtā ēka pasaulē. 2004. gadā Bamas citadele tika iekļauta UNESCO Pasaules mantojuma sarakstā. Bama atrodas tuksnesī Irānas plakankalnes dienvidu malā. Bama pazīstama kopš Ahemenīdu laikiem, bet vislielāko uzplaukumu piedzīvoja no 7. līdz 11. gadsimtam, kad tā bija svarīgu tirdzniecības ceļu krustpunkts. No 2004. līdz 2013. gadam Bamas citadele bija UNESCO apdraudēto Pasaules mantojuma objektu vidū, jo 2003. gada 26. decembrī to gandrīz pilnīgi iznīcināja 6,7 balles pēc Rihtera skalas stiprā Bamas zemestrīce. Kopš postošās zemestrīces daudzas celtnes ir atjaunotas.