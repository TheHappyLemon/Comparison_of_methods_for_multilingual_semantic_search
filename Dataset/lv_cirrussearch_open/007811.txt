Atrypa ir izmirušu pleckāju ģints no Atripīdu kārtas. Ģints tika izdalīta 1828. gadā pēc Anomia reticularis sugas no Gotlandes silūra nogulumiem. Šīs ģints pārstāvjiem čaulas ir ieapaļas, radiāli skulpturētas, parasti ar plātņveidīgām augšanas josliņām. Zobi un zobu bedrītes atskabargainas; muguras vāciņā ir septa vai vidus valnītis. Spirālēm ir ap 18 vijumu. Jugums izliekts V-veidīgi virzienā uz priekšējo malu; pieaugušām formām bieži vien sastāv no diviem jugāliem izaugumiem. Ģintī ir daudz sugu. Dzīvoja no silūra līdz augšējam devonam, atsevišķi atradumi ir konstatēti apakšējā karbonā. Izplatība bija ļoti plaša.