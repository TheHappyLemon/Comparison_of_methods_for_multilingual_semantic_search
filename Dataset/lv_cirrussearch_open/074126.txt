Argentīnas Antarktīda (spāņu: Antártida Argentina) ir Argentīnas pretenzija Antarktikā, kas oficiāli veido Ugunszemes, Antarktīdas un Dienvidatlantijas salu provinces distriktu. Daļēji pārklājas ar Apvienotās Karalistes un Čīles pretenzijām. Teritoriju ierobežo 60° dienvidu paralēle un 25° un 74° rietumu garuma meridiāni. Teritorija aptver Antarktīdas pussalu, Dienvidorkneju un Dienvidšetlendu salas, kā arī lielāko daļu Ronnes šelfa ledāja.