"Super Mario Brāļi: Filma" (angļu: The Super Mario Bros. Movie) ir 2023. gada ASV un Japānas kopražojuma piedzīvojumu animācijas filma, kas balstīta uz Nintendo franšīzi Mario. Filmu producējušas kompānijas Universal Pictures, Illumination un Nintendo, bet izplata Universal. Filmas režisori ir Ārons Horvats un Maikls Dželeniks, scenārija autors Metjū Fogels. Galvenos tēlus ierunājuši Kriss Prats, Anja Teilore-Džoja, Čārlijs Dejs, Džeks Bleks, Kīgans Maikls Kejs, Sets Rogens un Freds Armisens. Filma iepazīstina ar brāļiem Mario un Luidži, diviem itāļu izcelsmes amerikāņu santehniķiem, kas nokļūst citā pasaulē un iesaistās kaujā starp Sēņu karalisti, kuru vada princese Pīča, un Kūpām, kurus vada Bouzers. Pēc spēlfilmas Super Mario Bros. (1993) izgāšanās Nintendo nevēlējās licencēt savus intelektuālos īpašumus filmu adaptācijām. Mario radītājs Sigeru Mijamoto atkārtoti ieinteresējās par filmas izstrādi, kad Nintendo ieviesa savas vecās spēles pakalpojumā Virtual Console un sāka sadarbojoties ar Universal Parks & Resorts, lai izveidotu Super Nintendo World, viņš tikās ar Illumination dibinātāju un izpilddirektoru Krisu Meledandri. Līdz 2016. gadam abi apsprieda nākamo Mario filmu, un 2018. gada janvārī Nintendo paziņoja, ka tās producēšanai sadarbosies ar Illumination un Universal. Filmas veidošanu uzsāka līdz 2020. gadam un aktieru sastāvu paziņoja 2021. gada septembrī. "Super Mario Brāļi: Filma" pirmizrāde ASV un Latvijā notika 2023. gada 5. aprīlī. Filma saņēma pretrunīgus kritiķu vērtējumus, taču skatītāju attieksme bija pozitīvāka. Filmas kases ieņēmumi ir vairāk nekā 1,3 miljardi ASV dolāru, padarot to par 2023. gada otru ienesīgāko filmu un uzstādot kases rekordus pasaulē kā pelnošākā animācijas filma pirmizrādes nedēļas nogalē un ienesīgākā filma, kuras pamatā ir videospēle.