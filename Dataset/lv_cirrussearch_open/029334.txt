Skopjes cietoksnis, arī Kales cietksnis (maķedoniešu: Скопско Кале) vai vienkārši Kale (no turku valodas kale — cietoksnis) ir viduslaiku cietoksnis Ziemeļmaķedonijas galvaspilsētā Skopjē. Atrodas pilsētas augstākajā punktā, pie vecpilsētas, augstā Vardaras upes krastā. Attēlots pilsētas ģerbonī, kas savukārt iekļauts pilsētas karogā. Cietoksnis būvēts mūsu ēras 6. gadsimtā, galvenokārt no kaļķakmens. Tiek uzskatīts, ka cietoksnis uzcelts Bizantijas imperatora Justiniāna I valdīšanas laikā. 10.—11. gadsimtā tika turpināta cietokšņa celtniecība. Cietoksnis smagi cieta 1963. gada zemestrīcē, pēc kuras sākās mērķtiecīgi cietokšņa atjaunošanas darbi. 2007. gada maijā tika sākta arheoloģiskā izpēte cietoksnī. Tikas atrasti dažādi mūzikas instrumenti, māla ornamenti, dzīvojamas ēkas zem redzamās cietokšņa daļas, liela bizantiešu monētu kolekcija. Kad kompleksā tika atrasta 13. gadsimta baznīcas paliekas, Kultūras mantojuma aizsardzības birojs izteica ideju atjaunot to kā baznīcas muzeju. Šī ideja izraisīja sašutumu Skopjes islāmticīgajā albāņu kopienā un 2011. gadā izraisīja sadursmes starp pilsētas iedzīvotāju atšķirīgajām kopienām. Pēdējos gados arheoloģiskā izpēte un rekonstrukcija cietoksnī apsīkusi, tas ir brīvi pieejams apmeklētājiem, taču nav labiekārtots.