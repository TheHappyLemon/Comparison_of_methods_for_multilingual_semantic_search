Minna Kaupi (somu: Minna Kauppi; dzimusi 1982. gada 25. novembrī Asikalā) ir Somijas orientieriste, izcīnījusi 9 zelta medaļas Pasaules čempionātos orientēšanās sportā laikā no 2006. līdz 2012. gadam, tādējādi viņa ir viena no titulētākajām mūsdienu orientieristēm. Piecas no M. Kaupi pasaules zelta medaļām ir izcīnītas stafetē, tāpat viņa 2007. gadā ar savu klubu Asikkalan Raikas izcīnīja uzvaru prestižākajās sieviešu stafešu sacensībās Venla. 2010. gadā atzīta par Somijas "Gada sportisti". Pēc 2015. gada Pasaules čempionāta orientēšanās sportā M. Kaupi paziņoja par elites sportistes karjeras pārtraukšanu. M. Kaupi ir cēlusies no Asikalas, bet tagad dzīvo Jiveskilē. Viņai bijušas ilgstošas attiecības ar Somijas izlases orientieristu Pasi Ikonenu, bet šobrīd pāris izšķīries.