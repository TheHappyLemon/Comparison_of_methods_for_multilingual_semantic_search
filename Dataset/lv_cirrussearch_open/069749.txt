North American X-15 bija ASV pilotējama raķešlidmašīna no NASA X-lidaparātu sērijas. To izmantoja no 1959. līdz 1968. gadam. Lidmašīna tika izveidota virsskaņas lidojumiem (tās ātrums piecas reizes pārsniedza skaņas ātrumu) un lidojumiem ārpus atmosfēras. Tās misija bija izpētīt aerodinamiku, lidojot lielā ātrumā un augstumā. Pavisam tika izveidoti 3 šādi modeļi un ar tiem kopā tika veikti 199 lidojumi. Lidmašīna vairākkārt pārsniedza pati savus ātruma rekordus. 1961. gada martā rekords bija 4,43 mahi, tā paša gada jūnijā — 5,27 mahi, novembrī — 6,04 mahi, bet 1967. gada 10. oktobrī sasniedza 6,7 mahu lielu ātrumu (7374 km/h). Lidmašīna veica arī jaunus augstuma rekordus. 1963. gadā tā lidoja 108 km augstumā — par 70 km augstāk nekā jebkura lidmašīna pirms tam. 13 lidojumos deviņi piloti pārsniedza 80 km augstumu, kurš ASV tiek uzskatīts par kosmiskās telpas robežu. 12 pilotu vidū bija arī Nīls Ārmstrongs — cilvēks, kurš vēlāk spēra pirmo soli uz Mēness. Ārmstrongs kosmosā lidoja arī agrāk - ar kuģi Gemini-8. Džozefs Engls, kurš 3 reizes ar X-15 pārsniedzis 80 km augstumu, vēlāk piedalījās "kosmiskās atspoles" Space Shuttle izmēģinājuma lidojumos, bet pēc tam - otrajā lidojumā kosmosā (STS-2). Lidojis kosmosā vēlreiz (STS-51-I). Ar X-15 iegūtos rezultātus NASA vēlāk izmantoja, būvējot kosmosa kuģus.