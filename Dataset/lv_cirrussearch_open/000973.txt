Svens Kramers (nīderlandiešu: Sven Kramer; dzimis 1986. gada 23. aprīlī Hērenvēnā, Nīderlandē) ir nīderlandiešu ātrslidotājs. Sacensības startē kopš 2003. gada. Viņš ir izcīnījis Olimpisko spēļu, Pasaules čempionāta, Eiropas čempionāta un Nīderlandes čempionāta zelta medaļas. Šobrīd S. Krameram pieder pasaules rekordi 5000 m (6:03,32 - Kalgari, 2007-11-07) un 10 000 m (12:41,69 - Soltleiksitijā, 2007-03-10) distancēs. Uzvarot Pasaules čempionātā ātrslidošanas daudzcīņā, kas notika viņa dzimtajā Hērenvēnā, laika posmā no 2010. gada 19. līdz 21. martam, S. Kramers kļuva pirmo slidotāju sporta veida vēsturē, kas spējis to paveikt četros čempionātos pēc kārtas (2007-2010). Kopš 2005.—2006. gada sezonas pārstāv komandu TVM. Viņa līgums ar TVM beidzas 2012. gadā. S. Kramers Olimpiskajās spēlēs debitēja 2006. gadā Turīnā, kur izcīnīja divas medaļas. Pie sava pirmā olimpiskā zelta viņš tika 2010. gada Olimpiskajās spēlēs Vankūverā, kur viņš uzvarēja jau pirmajā distancē - 5000 m, uzstādot jaunu olimpisko rekordu - 6:14,60. S. Kramers pārliecinoši uzvarēja arī 10 000 m distancē, kurā viņš tāpat bija galvenais favorīts, tomēr uzreiz pēc finiša tika diskvalificēts, jo daļu distances bija veicis pa nepareizo celiņu kļūdaino trenera norādījumu dēļ. Pēc šī starpgadījuma S. Kramers pārtrauca sadarbību ar treneri, savulaik izcilo Nīderlandes ātrslidotāju Gerardu Kemkersu. S. Kramera tēvs Jeps Kramers savulaik arī ir bijis pazīstams ātrslidotājs. Savukārt viņa dzīvesbiedre ir Pekinas Olimpiskā čempione Nīderlandes lauka hokeja izlases sastāvā Naomi van Asa.