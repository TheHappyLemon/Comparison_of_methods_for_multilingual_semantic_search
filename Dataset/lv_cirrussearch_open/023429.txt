Lihas grēda (gruzīnu: ლიხის ქედი) vai Surami grēda (gruzīnu: სურამის ქედი) ir kalnu grēda Kaukāza kalnos, vienīgā nepārtrauktā Melnās jūras un Kaspijas jūras baseinus atdalošā ūdensšķirtne, kas savieno Lielo Kaukāzu ar Mazo Kaukāzu. Vidējais augstums — 1000—1900 m vjl. Kalni apauguši ar platlapju mežiem (ozols, skābardis, kastanis, dižskābardis), alpīnās pļavas tikai pašos grēdas ziemeļos. Grēdu šķērso 4 km garais Surami dzelzceļa tunelis. Zemākā vieta ir Surami pāreja 949 m vjl, ko šķērso Zestaponi—Hašuri autoceļš. Lihas grēda izvietojusies Gruzijas teritorijā Imeretijas un Iekšējās Kartlijas mharēs, ziemeļu daļa ar grēdas augstāko punktu Ribisas kalnu atrodas pašpasludinātajā, bet starptautiski neatzītajā Dienvidosetijā.