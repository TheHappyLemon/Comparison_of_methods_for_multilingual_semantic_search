Basa šaurums (angļu: Bass Strait) ir līdz 240 km plats jūras šaurums, kas atdala Tasmaniju no Austrālijas un savieno Indijas okeānam piederīgo Lielo Austrālijas līci rietumos ar Klusajam okeānam piederīgo Tasmana jūru austrumos. Šaurums izveidojies pirms aptuveni 10 000 gadiem sakarā ar jūras līmeņa celšanos. Atklājis britu jūrasbraucējs Metjū Flinderss 1798. gadā; nosaukts par godu Flindersa kuģa ārstam Džordžam Basam (George Bass). Šaurums relatīvi sekls, krasta līnija stipri izrobota, šaurumā vairākas salas, lielākās no kurām ir Flindersa sala Firno salu grupā šauruma austrumu galā un Kinga sala rietumu galā. Šauruma ziemeļu piekrastē vairākas naftas un gāzes atradnes.