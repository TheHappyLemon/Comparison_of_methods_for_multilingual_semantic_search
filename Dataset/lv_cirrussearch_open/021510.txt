Signi (angļu: Signy Research Station) vai Stacija H (Station H) ir Apvienotās Karalistes vasaras polārstacija Dienvidorkneju salās Antarktīdā. Izvietojusies arhipelāga dienvidos Signijas salas austrumu piekrastē Faktorijas līča krastā. Stacija izveidota 1947. gada 18. martā un tas bija Lielbritānijas trešais mēģinājums izveidot pastāvīgu bāzi Dienvidorkneju salās. 1944. gada 19. februārī Koroneišenas salas rietumu galā operācijas Tabarin ietvaros pingvīnu kolonijas teritorijā tika uzbūvēta Sandefjordbejas stacija, bet tā nekad netika apdzīvota. No 1946. gada 21. janvāra līdz 1947. gada 17. martam Lorija salas ziemeļos darbojās Keipgedesas stacija. Signi stacija tika izbūvēta kādreizējās vaļu mednieku kompānijas Tønsbergs Hvalfangeri A/S bāzes vietā. Līdz 1996. gada 13. aprīlim Signi funkcionēja kā vissezonas stacija, vēlāk — kā sezonāla vasaras stacija. Galvenās izpētes nozares ir meteoroloģija, jūras bioloģija, ornitoloģija. Stacijā tiek īstenotas sadarbības programmas ar Japānas, Nīderlandes un Malaizijas zinātniekiem.