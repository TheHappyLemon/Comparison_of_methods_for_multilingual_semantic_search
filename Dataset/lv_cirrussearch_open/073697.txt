Parastā priede (Pinus sylvestris L.) ir vienmāju priežu dzimtas skujkoks. Visplašāk Latvijā izplatītā kokaugu suga. Parastās priedes mūža ilgums ir 200-500 gadu. Tā var sasniegt līdz 40 m augstumu. Priedes spēj pielāgoties dažādām vides temperatūrām un augsnes mitrumam un auglībai, tā sastopama gan sausās kāpās, gan auglīgās augsnēs, gan purvos — tai ir plaša ģeogrāfiska izplatība. Parastā priede bija izvēlēta par 2017. gada koku Latvijā. Tā ir ļoti plaši izplatīta un aizņem 38% Latvijas mežu kopplatības.