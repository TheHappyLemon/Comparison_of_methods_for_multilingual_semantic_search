Šetlendas salas (angļu: Shetland Islands) vai Šetlenda (Shetland) ir arhipelāgs Atlantijas okeānā, Skotijas ziemeļaustrumu piekrastē. Tās ir daļa no Britu salām, viens no 32 Skotijas pašvaldību apgabaliem. Kopējā Šetlendas salu grupas platība ir 1466 kvadrātkilometri un tā sastāv no aptuveni trīssimt salām un šērām, no kurām apdzīvotas ir tikai sešpadsmit. Lielākās salas ir Meinlenda (967 km²), Jella un Unsta. Apdzīvotākā vieta un reizē Šetlendas salu administratīvais centrs ir Lērika. Salu ainavai raksturīgi pauguraini līdzenumi, augstienes līdz 450 metriem. Galvenās nodarbošanās ir aitkopība, zvejniecība. No šejienes nāk arī Šetlandes ponijs. Kopš septiņdesmitajiem gadiem Šetlendas salu apkārtnē iegūst naftu. Līdz 14. gadsimtam Šetlendas salas kolonizēja norvēģu vikingi, bet pēc iekšpolitiskām un ārpolitiskām neveiksmēm Norvēģijā, salas ieguva Skotija.