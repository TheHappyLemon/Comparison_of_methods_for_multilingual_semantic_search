Fulham Football Club (ˈfʊləm) ir profesionāls Anglijas futbola klubs no Fulemas, Hammersmitā un Fulemā, Londonā. Dibināts 1879. gadā, pašlaik spēlē Anglijas spēcīgākajā līgā — Premjerlīgā. Fulham ir vecākā profesionālā futbola komanda Londonā. Klubs augstākajā Anglijas futbola līgas divīzijā ir pavadījis 26 sezonas, galvenokārt 1960. un 2000. gados. Pēdējais panākumu periods ir saistīts ar kluba bijušo īpašnieku Mohamedu al Fajedu, kura ietekmē klubam 1990. gados izdevās pakāpties no 2. līgas (tobrīd saucās 3. līga). Klubs nekad nav uzvarējis nevienā nozīmīgā turnīrā, tomēr tam divreiz ir izdevies iekļūt finālā. 1975. gadā, spēlējot 2. līgā, klubs vienīgo reizi iekļuva FA kausa finālā, kur tas ar 2–0 zaudēja West Ham United. 2010. gadā Fulham sasniedza Eiropas līgas finālu, kur Hamburgā papildlaikā zaudēja Atlético Madrid ar 2–1. No 2000. līdz 2004. gadam klubā spēlēja Latvijas futbola izlases uzbrucējs Andrejs Štolcers.