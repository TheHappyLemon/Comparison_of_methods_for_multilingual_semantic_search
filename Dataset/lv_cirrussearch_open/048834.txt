2021. gada Eirovīzijas dziesmu konkurss (angļu: Eurovision Song Contest 2021; franču: Concours Eurovision de la chanson 2021) bija 65. ikgadējais Eirovīzijas dziesmu konkurss. Piekto reizi konkursa vēsturē tas notika Nīderlandē, iepriekš valstij rīkojot 1958., 1970. 1976. un 1980. gada konkursus, bet pirmo reizi Roterdamas pilsētā, kas konkursu rīkoja pēc Dankana Lorenca ar dziesmu Arcade uzvaras 2019. gada konkursā Telavivā, Izraēlā. Nīderlande bija plānojusi rīkot 2020. gada Eirovīzijas dziesmu konkursu, tomēr vēlāk COVID-19 pandēmijas izplatīšanās dēļ konkurss pirmo reizi tā vēsturē tika atcelts. Konkursā piedalījās 39 valstis. Bulgārija un Ukraina atgriezās pēc nepiedalīšanās 2019. gada konkursā, bet Melnkalne un Ungārija no konkursa izstājās. Sākotnēji bija paredzēts, ka arī Armēnija un Baltkrievija piedalīsies konkursā, taču Armēnija izstājās politisko un sociālo problēmu dēļ, kas norisinās valstī pēc Kalnu Karabahas konflikta saasināšanās 2020. gadā, kamēr Baltkrievija tika diskvalificēta pēc tam, kad viņu atkārtoti iesniegtā dziesma neatbilda konkursa noteikumiem. Vairākas valstis izvēlējās uz konkursu sūtīt atceltajam 2020. gada konkursam jau izvēlētos izpildītājus. Pusfināli notika 2021. gada 18. maijā un 20. maijā, savukārt fināls — 22. maijā. Trīs šovus vadīja Šantala Janzena, Edsīlija Romblija, Jans Smits un NikkieTutorials. Konkursā uzvarēja rokmūzikas grupa Måneskin no Itālijas ar dziesmu Zitti e buoni, kuras autori bija grupas dalībnieki Damiano Davids, Viktorija De Anželisa, Tomass Radži un Ītans Torkio. Šī bija Itālijas trešā uzvara pēc 1964. un 1990. gada konkursiem. Pirmo reizi konkursa vēsturē Austrālija nekvalificējās finālam, atstājot Ukrainu kā vienīgo valsti, kas vienmēr, kopš pusfinālu ieviešanas 2004. gada konkursā, ir kvalificējusies finālam.