Svētais Miltiāds , saukts arī Melhiadess un Milcjadess (latīņu: Miltiades; dzimšanas laiks nav zināms, miris 314. gada 10. janvārī Romā), bija 32. Romas pāvests, Romas Katoļu baznīcas un Vatikāna galva, ir Romas katoļu baznīcas Svētais. Pāvests Miltiāds, pēc parastā uzskata ziemeļafrikāņu izcelsmes, valdīja no 311. gada 2. jūlija līdz 314. gada 10. janvārim. Viņa ievēlēšanu par pāvestu raksturo "sede vacante" jeb vakantā troņa perioda beigas, jo iepriekšējo pāvestu Eisebiju Romas imperators Maksencijs bija izsūtījis uz Sicīliju. Miltiāda pontifikāta laikā, 312. gada oktobrī Romas imperators Konstantīns I uzvarēja Maksenciju, pārņemdams kontroli Romā. Baznīcas vēsturē sākās jauna ēra, kurā Konstantīns izsludināja brīvību un kristiešu reliģijas tiesību vienlīdzību, kas bija apstiprinātas ar 313. gada Milānas ediktu. Imperators dāvināja Romas bīskapiem Laterāna pili, kas kļuva par kristietības pārvaldes vietu, pie kuras izbūvēja Svētā Jāņa baziliku, kā arī pāvesta rezidenci, kas kļuva par pāvesta dzīves vietu. 313. gadā Miltiāds vadīja Laterāna sinodi, kurā attaisnoja Kartāgas bīskapu Ceciliānu, bet nosodīja donatistu herēziju. Tad viņu uzaicināja uz Arles sinodi, bet viņš mira pirms tās sākuma. Apbedīts Romā Svētā Kaliksta katakombās, viņš ir pēdējais pāvests, kuru tur apbedīja. Romas katoļu baznīca Svētā Miltiāda kā mocekļa svētkus, sākot no 13. gadsimta, atzīmēja 10. decembrī. 1969. gadā liturģiskā gada kalendārā tika veiktas korekcijas, paredzot, ka Svētā Miltiāda diena vairs nav obligāti liturģiski svinama, bet atzīmējama kā viņa nāves diena 10. janvārī. Pēc šīs korekcijas vairs neparādās arī epitets "moceklis".