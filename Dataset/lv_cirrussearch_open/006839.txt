Ketija Melua (gruzīnu: ქეთევან "ქეთი" მელუა, angļu: Ketevan "Katie" Melua; dzimusi 1984. gada 16. septembrī Kutaisi, Gruzijas PSR, PSRS) ir gruzīnu-britu dziedātāja, dziesmu autore un mūziķe. Viņa pārvācās uz dzīvi Ziemeļīrijā 8 gadu vecumā, taču jau 14 gadu vecumā pārvācās uz Angliju. Mūziķes karjeru uzsāka 2003. gadā, 2006. gadā K. Melua bija Apvienotās Karalistes vislabāk savus ierakstus pārdodamākā sieviešu māksliniece, kā arī Eiropas vislabāk savus ierakstus pārdodamākā sieviešu māksliniece no Eiropas. 2003. gada novembrī viņa izdeva debijas studijas albumu Call off the Search, ar ko iekļuva Apvienotās Karalistes topa pirmajā desmitniekā un kas tika pārdots 1,8 miljonos kopiju pirmajos piecos mēnešos. Nepilnus divus gadus vēlāk izdotais otrais studijas albums Piece by Piece tika sertificēts ar četrkāršo platīnu. K. Melua savu trešo studijas albumu Pictures izdeva 2007. gada oktobrī. 2010. gadā tika izdots jau ceturtais studijas albums ar nosaukumu The House. Saskaņā ar Sunday Times Rich List 2008 datiem, K. Melua ir nopelnījusi 18 miljonus sterliņu mārciņas, kas viņu padara par 17. bagātāko britu mūziķi, kas nav sasnieguši 30 gadu vecumu. Taču 2009. gadā tika ziņots, ka gandrīz pusi no nopelnītā viņa ir zaudējusi globālās ekonomikas lejupslīdes rezultātā.