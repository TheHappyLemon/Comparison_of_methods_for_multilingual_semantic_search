Pāvests Leons XI (latīņu: Leo XI, dzimis 1535. gada 2. jūnijā, miris 1605. gada 27. aprīlī), īstajā vārdā Alesandro Otaviāno de Mediči (Alessandro Ottaviano de' Medici), bija Romas pāvests no 1605. gada 1. aprīļa līdz 27. aprīlim. Viņš bija ceturtais un pēdējais Mediči dzimtas pāvests, pāvesta Leona X brāļadēls. Alesandro Mediči ir dzimis 1535. gadā Florencē. Kad viņam bija 15 gadi, Toskānas lielhercogs Kozimo I de Mediči nosūtīja Alesandro uz Romu pie pāvesta Pija V kā vēstnieku. 1573. gadā pavēsts Gregorijs XIII viņu iecēla par Pistoijas bīskapu, bet 1574. gadā par Florences arhibīskapu. 1583. gada 12. decembrī kļuva par kardinālu. Tajā pašā dienā par kardināliem kļuva vēl trīs cilvēki, kas vēlāk kļuva par Romas pāvestiem. Tie bija Urbāns VII, Gregorijs XIV un Inocents IX. Interesanti, ka neviens no šiem četriem pāvestiem šajā amatā nebija ilgāk par gadu. 1596. gadā Alesandro Mediči kļuva par pāvesta Klementa VIII legātu Francijā. Alesandro Mediči par jauno pāvestu tika ievēlēts 1605. gada 1. aprīlī, bet šajā krēslā viņš pavadīja vien 28 dienas. Tā kā šajā amatā sabija tik īsu brīdi, viņš tika iesaukts par Papa Lampo ("Zibens pāvestu").