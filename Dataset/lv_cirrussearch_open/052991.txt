Bišofshofene (vācu: Bischofshofen) ir pilsēta Austrijā, Zalcburgas federālajā zemē. Tā atrodas Alpu ziemeļu daļā, Zalcahas ielejā, 50 kilometrus no federālās zemes galvaspilsētas Zalcburgas. Bišofshofene ir nozīmīgs transporta mezgls, tā atrodas uz Zalcburgas—Tiroles dzelzceļa līnijas, kā arī Tauerna maģistrāles, nozīmīga lielceļa, kas šķērso Alpus. Pēc 2018. gada datiem tajā dzīvo 10 540 cilvēku. Tradicionāli Bišofshofenē notiek pēdējais Četru tramplīnu turnejas posms. Šeit norisinājās arī 1999. gada Pasaules čempionāts tramplīnlēkšanā uz lielā tramplīna.