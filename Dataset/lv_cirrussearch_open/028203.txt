Anna Zēgerse (vācu: Anna Seghers, dzimusi 1900. gada 19. novembrī Maincā, mirusi 1983. gada 1. jūnijā Berlīnē) — vācu (VDR) rakstniece. Dzimusi Maincā kā Netija Reilinga (Netty Reiling). Studējusi Ķelnē un Heidelbergā vēsturi, mākslas vēsturi un ķīniešu valodu. 1925. gadā apprecējās ar ungāru komunistu Lāslo Radvāņi (Laszlo Radvanyi), bet 1928. gadā pati iestājās Vācijas Komunistiskajā partijā. Otrā pasaules kara gadus pavadīja Meksikā, kur sarakstīja savu pazīstamāko darbu — "Septītais krusts" (Das siebte Kreuz), kas pirmoreiz tika publicēts ASV 1942. gadā. Pēc kara apmetās uz dzīvi VDR, bija viena no oficiāli atzītākajām VDR rakstniecēm. Latviski izdoti: romāns "Mirušie mūžam jauni" (Die Toten bleiben jung, Latvijas Valsts izdevniecība, 1955, tulk. E. Lūse), romāns "Tranzīts" (Transit, izdevniecība Liesma, 1966, tulk. Cirene Palkavniece), romāns "Uzticība" (Das Vertrauen, izdevniecība Liesma, 1974, tulk. Ilga Melnbārde), romāns "Septītais krusts" (Das siebte Kreuz, izdevniecība Zvaigzne, 1980, tulk. Ilga Melnbārde), stāsts "Pāri okeānam" (izdevniecība Liesma, 1988, krājumā "Kāzas un pļauka", tulk. Silvija Ģibiete)