Maldīviešu valoda jeb divehi ir indoāriešu saimes valoda, kurā runā vairāk nekā 300 000 cilvēku Maldīvu salās un ziemeļos no tām esošajā Indijai piederošajā Minikojā, kur to sauc par mahlu. Maldīviešu valoda ir tuvu radniecīga singāļu valodai. Valodas attīstību ietekmējušas dažādas valodas, no kurām nozīmīgākā ir arābu valoda. Citas ir malajālama, franču, persiešu, portugāļu un angļu valoda. No maldīviešu valodas cēlies tāds vispārzināms termins kā atols (atolhu).