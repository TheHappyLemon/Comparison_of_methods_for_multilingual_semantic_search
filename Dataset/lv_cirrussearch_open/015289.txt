Šis raksts ir par organizāciju. Par grupu skatīt rakstu Interpol (grupa). Starptautiskā Kriminālpolicijas organizācija (angļu: International Criminal Police Organization) jeb Interpols (Interpol) ir starptautiska kriminālās izmeklēšanas policijas organizācija. Tā tika dibināta 1923. gada 7. septembrī kā Starptautiskā Kriminālpolicijas komisija, 1956. gadā pieņēma pašreizējo nosaukumu. 195 valstis ir Interpola dalībnieces. Pēc Apvienoto Nāciju Organizācijas šī ir otra lielākā starpvaldību organizācija pēc dalībvalstu skaita. Organizācijas vadība atrodas Lionā, Francijā. Latvija Interpola sastāvā pirmoreiz bijusi no 1931. līdz 1940. gadam, atkārtoti pievienojusies 1992. gada 4. novembrī. Latvijas nacionālā nodaļa ir Iekšlietu ministrijas Valsts policijas Galvenās kriminālpolicijas Starptautiskās sadarbības birojs. 2021. gadā par organizācijas prezidentu ar gandrīz 69% procentiem balsu uz četriem gadiem tika ievēlēts bijušais AAE Iekšlietu ministrijas ģenerālinspektors un Interpola izpildkomitejas loceklis Ahmeds Nasers Al Raisi, neraugoties uz to, ka pret viņu vairākās valstīs vērstas kriminālas apsūdzības kā pret cilvēku, kura pārraudzībā esošajos cietumos notikušas ieslodzīto spīdzināšanas.