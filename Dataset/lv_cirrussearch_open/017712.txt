Ainārs Linards (dzimis 1964. gada 12. maijā Liepājā) ir bijušais latviešu futbolists, spēlējis uzbrucēja pozīcijā, bijis Latvijas futbola izlases dalībnieks. Futbolu spēlēt sācis 1972. gadā Liepājas BJSS komandā. Laikā no 1982. līdz 1984. gadam un no 1986. līdz 1990. gadam Linards spēlējis Liepājas "Zvejniekā", divas sezonas aizvadījis arī "Daugavas" meistarkomandā. Vēlāk spēlējis dažādos Liepājas klubos, kā arī Zviedrijā (Örebro SK, Stokholmas "Spårvägens"). 1992. gadā ticis atzīts par Latvijas gada labāko futbolistu, kā arī Latvijas futbola Virslīgas 1992. gada sezonas labāko uzbrucēju. Aizvadījis 21 spēli Latvijas izlases sastāvā, tajās guvis 5 vārtus, tai skaitā pirmos vārtus izlases labā pēc neatkarības atgūšanas.