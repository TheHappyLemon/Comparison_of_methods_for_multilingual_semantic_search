Roberts Maks (slovāku: Róbert Mak; dzimis 1991. gada 8. martā) ir Slovākijas futbolists, spēlē uzbrūkošā pussarga pozīcijā, Slovākijas futbola izlases dalībnieks. Kopš 2022. gada Maks pārstāv Austrālijas komandu Sydney FC. Savu karjeru Maks sāka Manchester City akadēmijā, taču galvenajā komandā nevienu spēli neaizvadīja. 2010. gadā pievienojās Vācijas Bundeslīgas klubam 1. FC Nürnberg. 2014. gadā Maks pievienojās Grieķijas Superlīgas komandai PAOK FC, kur pavadīja divas sezonas. Vēlāk Maks pievienojās Sanktpēterburgas "Zenit", kur izcīnīja Krievijas Premjerlīgas čempionu titulu. 2020. gadā Maks uz pus sezonu noslēdza līgumu ar Turcijas Superlīgas komandu Konyaspor. 2020. gada vasarā pievienojās Budapeštas "Ferencváros". Slovākijas futbola izlases sastāvā Maks debitēja 2013. gada 6. februārī pret Beļģiju. Spēlējis 2016. gada Eiropas čempionātā.