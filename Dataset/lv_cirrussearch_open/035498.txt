2017. gada Latvijas pašvaldību vēlēšanas notika 3. jūnijā. Domes tika ievēlētas 119 pašvaldībās — 9 republikas pilsētās un 110 novados. Vēlēšanas organizēja Centrālā vēlēšanu komisija. Vēlētāju uzskaitei pašvaldību vēlēšanās Centrālā vēlēšanu komisija (CVK) izmantoja Vēlētāju reģistru. Katrs vēlētājs tika iekļauts noteikta vēlēšanu iecirkņa sarakstā atbilstoši reģistrētajai dzīvesvietai 90 dienas pirms vēlēšanām — 5. martā. Šo iecirkni līdz 25 dienām pirms vēlēšanām varēja mainīt uz citu iecirkni šajā pašvaldībā vai citā pašvaldībā, kur vēlētājam pieder nekustamais īpašums. Kandidātu sarakstu iesniegšana notika no 14. līdz 24. aprīlim. Pašvaldību vēlēšanās kandidātu saraksti bija jāiesniedz attiecīgās pašvaldības vēlēšanu komisijai. Priekšvēlēšanu aģitācijas periods bija no 3. februāra līdz 3. jūnijam. Vēlēšanu dienā un dienu pirms vēlēšanām bija spēkā pilnīgs aģitācijas aizliegums, bet 30 dienas pirms vēlēšanām tika aizliegta priekšvēlēšanu aģitācija televīzijā.