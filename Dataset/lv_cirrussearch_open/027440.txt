Elektroencefalogrāfija (EEG) ir galvas smadzeņu bioelektriskās aktivitātes pieraksts. To veic ar speciāliem sensoriem (elektrodiem), kas ir novietoti uz galvas un ar vadiem savienoti ar datoru. Elektrisko potenciālu (bioelektrisko potenciālu) reģistrēšanai izmanto speciālu aparātu elektroencefalogrāfu. Iegūto līkni sauc par elektroencefalogrammu (EEG), tā ir daudzu galvas smadzeņu garozas šūnu summārās elektriskās aktivitātes (bioelektriskās parādības) pieraksts. EEG reģistrācijas laikā cilvēks atrodas miera stāvoklī, tiek izslēgta gaisma, skaņa u.c. ārējie kairinātāji. Uz galvas tad novieto speciālu elektrodu kompleksu, kas savienots ar elektroencefalogrāfu. Elektroencefalogramma ir sarežģīta līkne, ko veido svārstības ar dažādu frekvenci. Tā palīdz diagnosticēt dažādas nervu slimības.