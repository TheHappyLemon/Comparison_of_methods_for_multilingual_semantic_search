Svahili (kiswahili) ir bantu valoda, kuru kā dzimto, tā arī kā otro valodu lieto iedzīvotāji, kas apdzīvo Austrumāfrikas piekrasti no Somālijas dienvidiem līdz Mozambikas ziemeļiem, kā arī plaši izplatīta Kongo Demokrātiskās Republikas austrumos, Ruandā, Burundi, Somālijas dienvidos, Mozambikā, Malāvijā un Komorās. Svahili ir Tanzānijas valsts valoda un viena no Kenijas valsts valodām. Kopš 2005. gada tā ir valsts valoda arī Ugandā, bet no 2004. gada jūlija svahili ir viena no Āfrikas Savienības darba valodām. Svahili valodā ir atrodami ļoti daudz aizguvumu no arābu valodas; tajā skaitā arī pats vārds "svahili", kas ir cēlies no arābu vārda sawāḥilī un nozīmē "no piekrastes".