"Maestro" ir 2023. gada ASV biogrāfiska drāmas filma, kuras režisors ir Bredlijs Kūpers, bet scenārija autori Kūpers un Džošs Singers. Filmas producenti ir Mārtins Skorsēze, Kūpers, Stīvens Spīlbergs, Freds Berners, Eimija Dērninga un Kristija Makosko Krrīgere. Filma stāsta par attiecībām starp amerikāņu komponistu Leonardu Bernstainu (atveido Kūpers) un viņa sievu Felīsiju (Kerija Maligana). Citas lomas atveido Mets Bomers, Maija Hoka un Sāra Silvermane. Filmas "Maestro" pirmizrāde notika 2023. gada 2. septembrī Venēcijas kinofestivālā, kur to nominēja Zelta lauvas balvai. Kopš 2023. gada 20. decembra filma pieejama straumēšanas platformā Netflix. Filma saņēma pozitīvas kritiķu atsauksmes un iekļuva National Board of Review un Amerikas Kinoinstitūta 2023. gada 10 labāko filmu sarakstos. Filmu nominēja 81. Zelta globusa balvai četrās kategorijās, un tā ir nominēta 96. Kinoakadēmijas balvai septiņās kategorijās.