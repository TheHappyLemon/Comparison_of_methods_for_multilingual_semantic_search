Žans Pjērs Ženē (franču: Jean-Pierre Jeunet; dzimis 1953. gada 3. septembrī) ir franču kinorežisors, scenārists un kinoproducents. Ženē filmās ir apvienota fantāzija, reālisms un zinātniskā fantastika, lai radītu idealizētu realitāti vai piešķirtu nozīmi ikdienišķām situācijām. Žene kā režisors debitēja ar 1991. gada melno komēdiju "Delikateses", kuru viņš veidoja kopā ar Marku Karo. Abi kopā režisējuši arī filmu La Cité des enfants perdus (1995). Pateicoties savam atzītam darbam šausmu un zinātniskās fantastikas žanrā, Ženē režisēja franšīzes "Svešais" ceturto filmu "Svešie: Atdzimšana" (Alien Resurrection, 1997). Tā kļuva par pirmo un pagaidām vienīgo viņa Holivudas filmu. Lielus panākumus guvis ar savu nākamo filmu, romantisko filmu "Amēlija". 2016. gadā BBC to iekļāva savā 21. gadsimta 100 labāko filmu sarakstā. Par šo filmu viņu nominēja Amerikas Kinoakadēmijas balvai kategorijā "Labākais oriģinālscenārijs". Vēlāk režisējis filmas "Saderināšanās uz mūžu" (Un long dimanche de fiançailles, 2004), Micmacs (2009), "Spiveta neticamie piedzīvojumi" (The Young and Prodigious T. S. Spivet, 2013) un Bigbug (2022). Ženē tiek uzskatīts par vienu no svarīgākajiem un ietekmīgākajiem modernejiem franču kinorežisoriem.