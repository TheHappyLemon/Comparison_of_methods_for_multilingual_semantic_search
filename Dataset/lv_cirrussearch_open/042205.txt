Lietuva olimpiskajās spēlēs pirmo reizi piedalījās 1924. gadā, kad vasaras olimpiskās spēles notika Parīzē. Savukārt pirmās ziemas olimpiskās spēles, kurās piedalījās Lietuva, notika 1928. gadā Sanktmoricā. Pēc tam līdz 1992. gadam Lietuva kā neatkarīga valsts olimpiskajās spēlēs nestartēja. No 1952. līdz 1988. gadam Lietuvas sportisti startēja Padomju Savienības sastāvā. Kopš 1992. gada Lietuva ir piedalījusies gan visās vasaras olimpiskajās spēlēs, gan visās ziemas olimpiskajās spēlēs. Lietuvas sportisti olimpiskajās spēlēs izcīnījuši 26 olimpiskās medaļas, visas vasaras olimpiskajās spēlēs.