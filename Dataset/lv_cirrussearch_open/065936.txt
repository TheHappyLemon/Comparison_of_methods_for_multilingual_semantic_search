Gvardafui rags (no itāļu: Capo Guardafui; somāļu: Gees Gardafuul) vai Asīra rags (arābu: راس عسير) ir zemesrags Somālijā, Puntlendas autonomajā reģionā, Āfrikas kontinenta otrs tālākais austrumu punkts (pēc Hāfūna raga). No zemesraga tiek vilkta nosacītā līnija, kas atdala Indijas okeānu austrumos no Adenas līča rietumos. Senie grieķi zemesragu dēvējuši par Aromata izvirzījumu (Αρώματον ἄκρον). Tagadējais nosaukums cēlies no Vidusjūras kuģotāju lingua franca senitāļu valodas guarda fui — ‘piesargies un izvairies’.