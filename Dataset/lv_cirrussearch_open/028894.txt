Vincs Kudirka (lietuviešu: Vincas Kudirka; dzimis 1858. gada 31. decembrī [v.s. 19. decembrī], miris 1899. gada 16. novembrī [v.s. 4. novembrī]) bija lietuviešu literāts, publicists, komponists un ārsts. Lietuvas valsts himnas "Tautiskā dziesma" vārdu un mūzikas autors. Strādājis par ārstu. Bija aktīvs lietuviešu tautas atmodas kustības biedrs. "Tautisko dziesmu" publicējis slepenās biedrības "Lietuva" izdotajā laikrakstā Varpas 1898. gada septembrī. Tulkojis dažādu rakstnieku darbus lietuviešu valodā. Miris no tuberkulozes nepilnu 41 gada vecumā. Uz viņa kapakmens tika iegravēta "Tautiskās dziesmas" otrā puse. Tika attēlots uz 500 litu banknotes.