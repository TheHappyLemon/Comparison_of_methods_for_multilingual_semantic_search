Vīriešu šosejas riteņbraukšanas grupas brauciena sacensības 2012. gada Olimpiskajās spēlēs norisinājās 28. jūlijā 10.00 Londonas centrālajā un dienvidrietumu daļā, kā arī Sari ziemeļdaļā, sākoties un noslēdzoties The Mall ielā. Savu čempiona titulu nevarēja aizstāvēt spānis Samuels Sančess, jo 2012. gada Tour de France laikā viņš guva savainojumu un nepiedalījās. Sacensību startu klātienē vēroja vairāk kā miljons skatītāju, kas bija jauns rekords Olimpiskajām sacīkstēm. Sacensībās uzvarēja Kazahstānas pārstāvis Aleksandrs Vinokurovs. Viņš sprintā pārspēja Kolumbijas pārstāvi Rigoverto Uranu, kurš saņēma sudraba medaļu. Norvēģijas pārstāvis Aleksanders Kristofs uzvarēja sprinta finišā sekojošajā grupā un ieguva bronzu.