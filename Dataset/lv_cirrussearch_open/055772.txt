Antverpenes Universitāte (nīderlandiešu: Universiteit Antwerpen) ir 2003. gadā dibināta universitāte Beļģijas pilsētā Antverpenē, valsts ziemeļos. Universitātes pirmsākumi meklējami 1852. gadā, kad jezuīti Antverpenē nodibināja Sv. Ignācija Augstāko komercskolu (Sint-Ignatius Handelshogeschool). 1960. gadā, kad Beļģijas valdība piešķīra skolai universitātes statusu, tā tika pārsaukta par Sv. Ignācija Antverpenes Universitātes fakultātēm (Universitaire Faculteiten Sint-Ignatius Antwerpen). 2003. gadā nodibināja pašreizējo universitāti, apvienojot trīs mācību iestādes - Sv. Ignācija Antverpenes Universitātes fakultātes, Antverpenes Valsts Universitātes centru (Rijksuniversitair Centrum Antwerpen) un Antverpenes Universitātes iestādi (Universitaire Instelling Antwerpen). Universitātē ir 9 fakultātes, 33 bakalaura programmas, 69 maģistra programmas, 18 maģistra pēc maģistra programmas un 23 doktorantūras. Papildus ir 31 programma tikai angļu valodā. Universitātes studentu pilsētiņas atrodas 9 vietās Antverpenē. Bijušo un esošo pasniedzēju un studentu vidū minami mikrobiologs Pīters Piots (Peter Piot), politiķis Patriks Jansenss (Patrick Janssens).