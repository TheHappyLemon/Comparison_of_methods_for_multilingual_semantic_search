Latvija 2018. gada ziemas olimpiskajās spēlēs Phjončhanā, Korejas Republikā, bija pārstāvēta ar 34 sportistiem — 25 vīriešiem un 9 sievietēm 9 ziemas olimpiskajos sporta veidos. Tā bija mazākā Latvijas olimpiskā delegācija starp vairākām pēdējām ziemas olimpiskajām spēlēm, jo šim olimpiskajam turnīram nekvalificējās Latvijas hokeja izlase. Latvijai šīs bija 11. ziemas olimpiskās spēles. Šajās ziemas olimpiskajās spēlēs Latvija izcīnīja vienu medaļu. Bronzas medaļu izcīnīja bobslejistu divnieks Oskars Melbārdis un Jānis Strenga. Oskaram Melbārdim šī bija trešā olimpiskā medaļa. Ar vienu izcīnīto medaļu Latvija ierindojās 28. vietā medaļu kopvērtējumā. Olimpisko spēļu atklāšanas ceremonijā Latvijas karogu nesa bobsleja stūmējs Daumants Dreiškens, savukārt noslēguma ceremonijā — ātrslidotājs Haralds Silovs.