Vladimirs Props (krievu: Владимир Яковлевич Пропп; dzimis 1895. gada 29. aprīlī, miris 1970. gada 22. augustā) bija Pievolgas vāciešu izcelsmes krievu folklorists — strukturālists. Viņa nozīmīgākais darbs ir "Pasakas morfoloģija" (Морфология сказки, 1928). Propa pētījumi ietekmējuši Kloda Levī-Strosa un Rolāna Barta uzskatus. Rietumu pasaulē Props kļuva pazīstams 1950. gados, kad dažādās valodās tika pārtulkota "Pasakas morfoloģija". Props 1918. gadā beidza studijas Pēterburgas Universitātes Filoloģijas fakultātē. No 1937. gada viņš bija Ļeņingradas universitātes docents, vēlāk — profesors.