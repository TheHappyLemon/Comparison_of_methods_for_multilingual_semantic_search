Cīņas sports pirmoreiz tika iekļauts 1896. gada vasaras olimpiskajās spēlēs Atēnās un no tā laika ir katru nākamo spēļu programmā, izņemot 1900. gada vasaras olimpiskās spēles Parīzē. 1896. gadā olimpiskajās spēlēs cīkstoņi sacentās grieķu-romiešu stilā brīvā svara kategorijā. 1904. gada vasaras olimpiskajās spēlēs Sentluisā cīkstoņi bija sadalīti svara kategorijās un sacensības notika tikai brīvajā cīņā. Sākot ar 1908. gada vasaras olimpiskajām spēlēm Londonā dalībnieki sacentās abos stilos, tikai 1912. gadā Stokholmā cīņas notika grieķu-romiešu stilā. Sākotnēji sacentās tikai vīrieši, sieviešu brīvā stila cīņa tika ieviesta 2004. gada vasaras olimpiskajās spēlēs Atēnās. Plānojot 2020. gada olimpisko spēļu programmu, SOK apsvēra iespēju izslēgt cīņas sportu no olimpisko spēļu programmas, bet 2013. gada septembrī SOK sesija Argentīnā pieņēma lēmumu atstāt cīņas sportu spēļu programmā un no 2016. gada samazināt vīriešu un palielināt sieviešu svara kategoriju skaitu. Līdz ar to pašlaik cīņas sportā sacensības notiek vīriešiem — 6 svara kategorijās gan grieķu-romiešu, gan brīvajā cīņā, sievietēm — 6 kategorijās brīvajā cīņā.