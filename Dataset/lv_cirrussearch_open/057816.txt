"Uz nažiem" (angļu: Knives Out) ir 2019. gada ASV filma, kuras režisors ir Raians Džonsons. Filmā galvenās lomas atveido Denjels Kreigs, Kriss Evanss, Ana de Armasa, Džeimija Lī Kērtisa, Maikls Šenons, Dons Džonsons, Toni Kolete, Lekīts Stenfīlds, Ketrīna Langforda, Džeidens Martells un Kristofers Plamers. Detektīvs Benuā Blāns (Kreigs) izmeklē bagātas ģimenes patriarha Hārlana Trombija (Plamers) slepkavību. Filmas pirmizrāde notika 2019. gada Toronto Starptautiskajā kinofestivālā. Filma saņēma pozitīvas kritiķu atsauksmes, galvenokārt izceļot scenāriju, kā arī režisora un aktieru sniegumu. Filma saņēma trīs nominācijas 77. Zelta globusa balvas ceremonijā, kā arī tika nominēta labākā oriģinālscenārija balvai 92. Kinoakadēmijas balvas ceremonijā. Amerikas Kinoinstitūts "Uz nažiem" izraudzījās kā vienu no 2019. gada labākajām filmām. 2022. gadā iznāca filmas turpinājums Glass Onion: A Knives Out Mystery.