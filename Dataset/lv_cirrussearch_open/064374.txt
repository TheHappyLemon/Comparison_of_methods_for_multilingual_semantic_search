Atiba Hačinsons (angļu: Atiba Hutchinson, dzimis 1983. gada 8. februārī) ir bijušais Kanādas futbolists, spēlēja pussarga pozīcijā, pārstāvējis Kanādas futbola izlasi. No 2013. līdz 2023. gadam Hačinsons pārstāvēja Turcijas Superlīgas komandu Stambulas "Beşiktaş". Savu karjeru sācis Kanādā. 2003. gadā pievienojies Zviedrijas komandai Öster, vēlāk spēlējis arī Helsingborg. No 2006. līdz 2010. gadam spēlējis Dānijas komandā København. Tur viņš četras reizes kļuva par Dānijas Superlīgas uzvarētāju, kā arī 2010. gadā tika atzīts par sezonas labāko līgas spēlētāju. Vēlāk trīs gadus spēlējis Eredivisie komandā PSV Eindhoven, bet 2013. gadā pievienojies Stambulas "Beşiktaş". Kanādas futbola izlases sastāvā debitējis 2003. gadā. Ticis iekļauts izlases sastāvam 2022. gada FIFA Pasaules kausam. Ar 105 spēlēm viņš ir visvairāk spēļu aizvadījušais futbolists Kanādas izlasē.