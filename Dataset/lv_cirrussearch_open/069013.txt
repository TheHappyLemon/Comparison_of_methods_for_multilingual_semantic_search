Sv. Andreja katedrāles baznīca (angļu: The Cathedral Church of Saint Andrew, skotu gēlu: Cathair-eaglais Naomh Anndra) ir Skotijas Episkopālās baznīcas (anglikāņu) katedrāle, kas atrodas Skotijas pilsētā Aberdīnā. Aberdīnas un Orkneju diecēzes galvenā baznīca. Baznīca tika uzcelta 1817. gadā, bet 1914. gadā tā kļuva par katedrāli. Tās projekta autors ir Aberdīnas arhitekts Arčibalds Simpsons (Archibald Simpson, 1790—1847). Līdzekļu trūkuma dēļ baznīcas fasāde tika uzcelta nevis no granīta, kā daudzas celtnes Aberdīnā, bet, Simpsonam iebilstot, no smilšakmens. 20. gadsimta trīsdesmitajos gados katedrāle tika pārbūvēta pēc Niniana Kompera (Ninian Comper, 1864—1960) projekta. Tā kā Aberdīna ir vieta, kur 1784. gadā tika ordinēts pirmais ASV Episkopālās baznīcas bīskaps Semjuels Sīberijs (Samuel Seabury, 1729—1796), Aberdīnas anglikāņu katedrālei ir īpašas atiecības ar šo ASV baznīcu.