ZSU-23-4 "Šilka" ir viegli bruņota pašgājēja pretgaisa aizsardzības sistēma. Nosaukums ZSU-23-4 ir saīsinājums no Zeņitnaja Samahodnaja Ustanovka (krievu: Зенитная Самоходная Установка — 'pretgaisa pašgājēja iekārta'). Skaitlis 23 ir stobra diametrs milimetros, bet skaitlis 4 apzīmē stobru skaitu. Iekārta nosaukta Šilkas upes vārdā. Ieroču sistēmas NATO nosaukums ir Zeus. Pašgājējs projektēts no 1957. līdz 1960. gadam. Ražošanas izveide uzsākta 1960. gadā un tehnika ražota no 1964. līdz 1982. gadam. Tos ražoja Uļjanovskas mehāniskajā rūpnīcā un Mitišču mašīnbūves rūpnīcā. Kopumā saražotas apmēram 6500 tehnikas vienības. Mūsdienās pašgājējs joprojām tiek izmantots daudzu valstu armijās.