Jaunā Danas minerālu klasifikācijas sistēma aizvieto 1837. gadā izstrādāto un vēlāk vairākkārt pārveidoto veco Danas minerālu klasifikācijas sistēmu, kura vairāk nekā 150 gadus ir bijusi noteicošā minerālu sistemātikas un klasifikācijas sistēma. Būtībā jaunā Danas minerālu klasifikācijas sistēma ir astotā šīs sistēmas redakcija, kas iznākusi 1997. gadā. Šī sistēma ir ņēmusi vērā to, ka apzināto minerālu skaits ir būtiski pieaudzis. Jaunā sistēma ir mēģinājums vienkāršot minerālu sistemātiku, sadalot minerālus mazākās grupās un līdz ar to veidojot lielāku minerālu klašu skaitu. Pirmā sistēmas redakcija 1837. gadā ietvēra 352 minerālus, astotā — vairāk nekā 3 700 minerālus. Jaunajā sistēmā ir 78 minerālu klases, kamēr agrāk izdalīja 8 klases. Līdzīgi citām populārām minerālu klasifikācijas sistēmām, šī sistēma grupē minerālus pēc to anjoniem un kristāliskās struktūras īpatnībām. Katram minerālam sistēmā tiek piešķirts savs numurs — diemžēl numerācijas sistēma atšķiras no agrāk pieņemtās un tas rada problēmas daudziem pasaules muzejiem un kolekcionāriem un izsauc jaunās sistēmas kritiku.