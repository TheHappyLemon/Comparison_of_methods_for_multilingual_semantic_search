Shenzhou 8 (ķīniešu: 神舟八号, piņjiņs: Shénzhōu bāhào, IPA: [ʂə̌ntʂóʊ pɑ́xɑ̂ʊ]) ir Ķīnas bezpilota kosmosa kuģis, kas palaists 2011. gada 31. oktobrī. Ar to veikta pirmā Ķīnas kosmiskā aparāta saslēgšanās ar citu objektu — (orbitālās stacijas prototipu Tiangong 1). Kosmosa kuģis apgādāts ar Krievijā izstrādāto saslēgšanās mezglu APAS. Kosmosa kuģī atrodas arī Eiropas Kosmosa aģentūras bioloģiski paraugi. Palaišana notika no Dzjucjuaņas Pavadoņu palaišanas centra 2011. gada 31. oktobrī 21:58:10 UTC (1. novembrī pēc Ķīnas laika) ar nesējraķeti Chang Zheng 2FG. 2. novembrī 17:28 UTC Shenzhou 8 saslēdzās ar orbitālo staciju Tiangong 1. 14. novembrī Shenzhou 8 atvienojās no Tiangong 1 un pēc tam atkal saslēdzās ar to. Atvienošanās notika 11:27 UTC, Shenzhou 8 atvirzījās 138 m attālumā un tad sāka pietuvoties stacijai. Otrais kontakts ar Tiangong 1 notika 11:53 UTC. Otrreiz kosmosa kuģis no Tiangong 1 atvienojās 16. novembrī 10:30 UTC. 17. novembrī 11:32 UTC tā nolaižamais aparāts nolaidās Iekšējā Mongolijā.