Migels Angels Indurains Laraja (spāņu: Miguel Ángel Indurain Larraya; dzimis 1964. gada 16. jūlijā Navarrā, Spānijā) ir bijušais šosejas riteņbraucējs, kurš piecas reizes pēc kārtas uzvarējis prestižajā Tour de France velobraucienā (1991., 1992., 1993., 1994. un 1995. gadā). Viņš ir vienīgais riteņbraucējs, kurš Francijas tūrē triumfējis piecas reizes pēc kārtas. Indurains par profesionāli kļuva 1985. gadā, jau pirmajā sezonā piedaloties Tour de France. Šajās sacensībās viņš piedalījās arī nākamajos 11 gados pēc kārtas. Viņš triumfējis arī 1992. un 1993. gada Giro d'Italia, kā arī pa reizei kļuvis par olimpisko un pasaules čempionu braucienā ar atsevišķu startu. Spāņu riteņbraucējam bija neticamas fiziskās dotības, ne tikai salīdzinot ar parastu cilvēku, bet arī ar citiem sportistiem. Viņa ķermenis spēja cirkulēt septiņus litrus skābekļa minūtes laikā. Parastam cilvēkam šie rādītāji ir no trim līdz četriem litriem, bet sportistiem - no 5 līdz 6. Viņa plaušu tilpums bija astoņi litri, kamēr vidēji cilvēkam tie ir seši litri.