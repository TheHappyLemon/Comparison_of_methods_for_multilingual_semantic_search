Gvairas ūdenskritums (portugāļu: Salto das Sete Quedas do Guaíra, spāņu: Saltos del Guairá) bija ūdenskritumu komplekss Paranas upē uz Brazīlijas un Paragvajas robežas. 1982. gadā ūdenskritumu applūdināja, izbūvējot Itaipu aizsprostu. Tas bija viens no pasaulē lielākajiem ūdenskritumiem pēc caurplūstošā ūdens daudzuma. Ūdenskritumu komplekss sastāvēja no 18 kaskādēm septiņās grupās. Lēmums par Itaipu aizsprosta izbūvi tika pieņemts 1973. gadā, tādējādi iezīmējot jaunu sadarbības līmeni starp Brazīliju un Paragvaju. Līdz tam katra valsts Gvairas ūdenskritumu uztvēra kā savu. Aizsprosta izbūves beigās, 1982. gadā, tūkstošiem tūristu devās uz ūdenskritumu, lai to apskatītu vēl pēdējo reizi.