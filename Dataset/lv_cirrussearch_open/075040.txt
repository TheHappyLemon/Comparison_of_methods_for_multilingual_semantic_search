Ronalds Kūmans (nīderlandiešu: Ronald Koeman; dzimis 1963. gada 21. martā) ir nīderlandiešu futbola treneris un bijušais futbolists, Nīderlandes futbola izlases aizsargs un pussargs. Viņš ir pazīstams ar savu meistarību izpildīt soda sitienus. Viņa karjeras spilgtākais mirklis pienāca 1992. gada Čempionu Kausa izcīņas finālā, kad viņa pārstāvētā FC Barcelona, pateicoties spēles papildlaikā no soda sitiena gūtajiem Kūmana vārtiem, pieveica Itālijas klubu Sampdoria. 2018. gada februārī apstiprināts par Nīderlandes izlases galveno treneri. No 2020. gada augusta līdz 2021. gada oktobrim bija FC Barcelona galvenais treneris. Kad pēc 2022. gada FIFA Pasaules kausa Luijs van Gāls atstāja Nīderlandes izlases galvenā trenera vietu, Kūmans atgriezās šajā amatā.