Pirmie, vācu firmas "Automobil und Aviatik" lidaparāti bija nokopēti no franču paraugiem, bet pakāpeniski, pieaugot pieredzei, firma sāka izstrādāt arī savus modeļus. Divvietīgā rekognoscēšanas lidmašīna B.I, kas tika pieņemta bruņojumā 1914. gada augustā, tika izgatavota uz sacīkšu divplākšņa (biplāna) bāzes, kurš bija konstruēts 1913. gadā. Kā jau vairumam tā laika izlūklidmašīnu — novērotājs atradās priekšējā kabīnē. Lidmašīna bija aprīkota ar 100 z.s. jaudīgu Mercedes D.I dzinēju, kas tika dzesēts ar diviem radiatoriem, kas atradās virs zemākā spārna pie abiem bortiem.