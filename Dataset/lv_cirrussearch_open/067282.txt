Karolīna Muhova (čehu: Karolína Muchová; dzimusi 1996. gada 21. augustā Olomoucā) ir profesionāla čehu tenisiste. Savu pirmo WTA titulu izcīnīja 2019. gada septembrī, uzvarot Korea Open turnīrā Seulā. 2021. gada Austrālijas atklātajā čempionātā pirmo reizi sasniedza Grand Slam turnīra pusfinālu, ceturtdaļfinālā pieveicot ranga līderi Ešliju Bārtiju. 2021. gada 17. maijā pakāpās uz 19. vietu WTA rangā. 2023. gada Francijas atklātajā čempionātā, pusfinālā pieveicot pasaules ranga vicelīderi Arinu Sabaļenku, pirmo reizi iekļuva Grand Slam turnīra finālā. Finālā trijos setos piekāpās ranga līderei Igai Švjontekai. 2023. gada 21. augustā sasniedza savu līdz šim augstāko vietu WTA rangā, ieņemot 10. pozīciju. 2023. gada ASV atklātajā čempionātā aizkļuva līdz pusfinālam, kurā piekāpās nākamajai uzvarētājai Koko Gofai.