Ariana Hilborna (angļu: Ariana Hilborn; dzimusi Ariana Zvērs 1980. gada 19. septembrī) ir ASV un Latvijas vieglatlēte, startē garo distanču skriešanā (10 000 m, pusmaratons, maratons). Pašlaik sacensībās pārstāv Latviju. Dzimusi Viskonsinas štatā, ASV. Viņas visi četri vecvecāki ir latvieši, kas Otrā pasaules kara beigās izceļoja no Latvijas un vēlāk pārcēlās uz ASV. 2014. gadā ieguvusi Latvijas dubultpilsonību. 2007. gadā sākusi trenēties skriešanā. 2014. gada Nordea Rīgas maratonā ieguvusi 2. vietu (2.40:22). 2016. gada maijā A. Hilborna izpildīja 2016. gada vasaras olimpisko spēļu normatīvu maratonā. Olimpiskajās spēlēs viņa ieguva 106. vietu ar rezultātu 2.50:51, kas bija zemākais starp trijām Latvijas maratonskrējējām.