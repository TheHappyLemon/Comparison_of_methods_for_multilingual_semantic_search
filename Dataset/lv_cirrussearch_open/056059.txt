Berelēha (jakutu: Бөрөлөөх — ‘vilku pārpilnā’) jeb Bjorjoļoha (krievu: Бёрёлёх) ir 754 kilometrus gara upe Krievijas Sahas republikā, Indigirkas kreisā krasta pieteka. Sākas no Polousnija skrausta, satekot vairākām mazām upītēm. Tek ziemeļu, vēlāk ziemeļaustrumu un austrumu virzienā pa Janas—Indigirkas zemieni. Upes gultne plaša, meandrējoša ar attekām. Lejtecē tiek dēvēta par Jeloņu (Елонь). Vairākas Berelēhas attekas ietek Indigirkā 100 km garumā no Čokūrdāhas līdz Ruskoje Ustjes ciemam, bet galvenā gultne Jeloņa ietek Ruskoustjinskas attekā. Lielākās pietekas ir Ulahankillaha, Selgannaha, Arimaje (labās), Uesekillaha (kreisā). Upes baseinā vairāk kā 9 tūkstoši ezeru. Upes krasti mazapdzīvoti, vienīgā pastāvīgi apdzīvotā vieta krastā ir Čkalovas ciems upes vidustecē, kā arī Čokurdahas pētniecības stacija.