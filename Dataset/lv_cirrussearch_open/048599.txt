Serbija piedalījās 2016. gada vasaras olimpiskajās spēlēs, kas notika Brazīlijas pilsētā Riodežaneiro, no 2016. gada 5. līdz 21. augustam. Šīs bija Serbijas ceturtās vasaras olimpiskās spēles, kopš tās debijas 1912. gadā. Serbijas olimpisko komandu šajās vasaras spēlēs veidoja 103 sportisti (58 vīrieši un 45 sievietes), kuri startēja 14 olimpiskajos sporta veidos. Serbija 2016. gada vasaras olimpiskajās spēlēs izcīnīja 8 olimpiskās medaļas (2 zelta, 4 sudraba un 2 bronzas medaļas), ierindojoties 32. vietā pēc iegūto medaļu kopskaita. Šis ir Serbijas labākais panākums olimpiskajās spēlēs kopš Dienvidslāvijas sabrukuma. 54 Serbijas sportisti kopā ieguva medaļas, galvenokārt Serbijai tradicionāli spēcīgajos komandu sporta veidos. Zelta medaļas izcīnīca cīņas sporta pārstāvis Davors Štefaneks un Serbijas vīriešu ūdenspolo komanda. Šī bija vīriešu ūdenspolo komandas trešā medaļa olimpiskajās spēlēs, iepriekšējās divās vasaras olimpiskajās spēlēs — 2008. gadā Pekinā un 2012. gadā Londonā — izcīnīja bronzas medaļas. Davors Štepaneks bija pirmais serbs, kurš pēc 32 gadu pārtraukuma ieguva zelta medaļu cīņas sportā. Sudraba medaļas izcīnīja tekvondo sportiste Tijana Bogdanoviča, smaiļošanas un kanoe airēšanas pārstāvji Marko Tomičevičs un Milenko Zoričs, Serbijas sieviešu volejbola komanda un Serbijas vīriešu basketbola komanda. Savukārt bronzas medaļas izcīnīja vieglatlēte Ivana Španoviča un Serbijas sieviešu basketbola komanda. Serbijas karognesēja olimpisko spēļu atklāšanas ceremonijā bija sporta šāvēja Ivana Maksimoviča, savukārt noslēguma ceremonijā valsts karogu nesa tekvondo sportiste, olimpiskās sudraba medaļas īpašniece, Tijana Bogdanoviča.