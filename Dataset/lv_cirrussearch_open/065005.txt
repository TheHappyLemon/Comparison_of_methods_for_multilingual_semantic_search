Edmonds O'Braiens (angļu: Edmond O'Brien, dzimis 1915. gada 10. septembrī, miris 1985. gada 9. maijā) bija amerikāņu aktieris un režisors. Savā gandrīz 40 gadus ilgajā karjerā saņēmis Amerikas Kinoakadēmijas balvu, divas Zelta globusa balvas un divas zvaigznes Holivudas Slavas alejā. Par lomu Džozefa Mankeviča drāmas filmā "Baskājainā grāfiene" (The Barefoot Contessa, 1954) saņēmis Kinoakadēmijas balvu kategorijā "Labākais aktieris otrā plāna lomā". Piedalījies arī tādās filmās kā "Dievmātes katedrāles zvaniķis" (The Hunchback of Notre Dame, 1939), The Killers (1946), A Double Life (1947), D.O.A. (1950), "Stopotājs" (1953), "Jūlijs Cēzars" (William Shakespeare's Julius Caesar, 1953), "1984" (1984, 1956), The Girl Can't Help It (1956), "Vīrs, kurš nošāva Libertiju Volensu" (1962), Seven Days in May (1964), Fantastic Voyage (1966), "Mežonīgais bars" (The Wild Bunch, 1969) un The Other Side of the Wind (2018).