"Tauriņš" (angļu: Papillon) ir 1973. gada ASV un Francijas episka vēsturiska drāmas filma, kuras režisors ir Franklins Šafners, bet scenārija autori Daltons Trambo un Lorenco Sempls jaunākais. Filmas scenārijs balstīts uz franču ieslodzītā Anrī Šarjēra 1969. gada autobiogrāfiju. Filmā galveno Šerjēra jeb "Tauriņa" lomu atveido Stīvs Makvīns, bet viņa drauga Luī Degas lomu atveido Dastins Hofmans. Filma stāsta par diviem franču ieslodzītajiem cietumā Gviānā 1930. gados, kur viņi cenšas izplānot bēgšanu. Filmas "Tauriņš" pirmizrāde notika 1973. gada 16. decembrī. Filmas budžets bija tam laikam liels (12 miljoni ASV dolāri), tā kā filmu filmēja vairākās nomaļās vietās Spānijā un Jamaikā. Finansiāli filma bija veiksmīga, nopelnot 53,2 miljonus dolāru. Filma saņēma galvenokārt pozitīvas kritiķu atsauksmes un tika nominēta Amerikas Kinoakadēmijas balvai kategorijā "Labākā oriģinālmūzika" un Zelta globusa balvai kategorijā "Labākais aktieris drāmas filmā" (Makvīns). Tīmekļa vietnē Rotten Tomatoes filmai ir 77% vērtējums. 2017. gadā iznāca vēl viena uz autobiogrāfiju balstīta filma ar tādu pašu nosaukumu, kurā galvenās lomas atveidoja Čārlijs Hanems un Rāmī Māleks.