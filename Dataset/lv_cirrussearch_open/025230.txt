"Enija Hola" (angļu: Annie Hall) ir 1977. gada ASV romantiskā kinokomēdija, kuras režisors ir Vudijs Allens. Filma ir par Elviju Singeru, kuru attēlo Allens, kas cenšas saprast, kāpēc ir izjukušas viņa attiecības ar otru filmas galveno varoni - Eniju Holu, kuru attēlo Daiena Kītone. Filmā citas galvenās lomas attēlo Tonijs Robertss, Kerola Keina, Pols Saimons, Šellija Divāla, Kristofers Volkens, Kolīna Devharsta. Enijas Holas loma tikusi speciāli rakstīta Kītonei. "Enija Hola" guva labus panākumus un saņēma atzinīgu kritiķu novērtējumu. Filma tika nominēta piecās dažādās kategorijās Amerikas Kinoakadēmijas balvai, balva tika saņemta četrās no tām — kā labākā filma, labākais režisors, labākā aktrise, labākais oriģinālscenārijs. Allens saņēma divas no tām - kā labākais režisors un kopā ar Māršalu Brikmanu kā scenārija autori. 1992. gadā filma "Enija Hola" tika iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Amerikas Kinoinstitūts atzina to par visu laiku 31. labāko amerikāņu filmu, kā arī par visu laiku 4. labāko komēdiju. Filmas pirmizrāde notika 1977. gada 20. aprīlī.