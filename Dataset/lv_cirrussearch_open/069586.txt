Limitrofi ir termins, ar ko apzīmē valstis, kas atdalījās no Krievijas Impērijas Pirmā pasaules kara beigās un Krievijas pilsoņu kara laikā (1917–1922), tādējādi veidojot sava veida jostu jeb cordon sanitaire, kas starpkaru periodā atdalīja Padomju Krieviju no pārējās Eiropas. Plašākā nozīmē limitrofi ir pierobežas valstis, jebkuras konkrētas valsts kaimiņvalstu grupa, kas robežojas viena ar otru, tādējādi veidojot aploku ap šo valsti. Senajā Romā ar šo terminu (latīņu: limitrophes) apzīmēja provinces Romas impērijas pierobežā, kurām bija pienākums nodrošināt savā teritorijā izvietoto leģionu izmitināšanu.