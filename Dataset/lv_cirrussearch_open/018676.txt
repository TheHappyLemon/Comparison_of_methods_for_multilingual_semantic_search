Albens Viljams Bārklijs (angļu: Alben William Barkley; dzimis 1877. gada 24. novembrī, miris 1956. gada 30. aprīlī) bija amerikāņu jurists un politiķis, pārstāvēja Demokrātisko partiju, bijis 35. ASV viceprezidents. 1905. gadā ticis ievēlēts apgabala advokāta amatā Makrakena apgabalā, Kentuki štatā. Pēc četriem gadiem ticis izvēlēts par apgabala tiesnesi. 1912. gadā Bārklijs tika ievēlēts ASV Pārstāvju palātā. Vietu Pārstāvju palātā saglabāja līdz 1926. gadam, kad iekļuva Senātā, kur desmit gadus — no 1937. līdz 1947. gadam — bija koalīcijas līderis un divus gadus — no 1947. līdz 1949. gadam — opozīcijas līderis. Startēja 1948. gada ASV prezidenta vēlēšanās kā prezidenta amata kandidāta Harija Trumena izvēle viceprezidenta amatam. Viceprezidenta amatā aizvadīja vienu termiņu. Kad Trumens paziņoja par nekandidēšanu uz otru termiņu, Bārklijs sāka organizēt savu prezidentālo kampaņu, taču pēc leiboristu līderu atteikšanās no ziedojumiem kampaņai Bārklija lielā vecuma dēļ viņš atsauca savu kandidatūru. 1954. gadā tika atkal ievēlēts Senātā, kur darbojās līdz savai nāvei 1956. gada aprīlī.