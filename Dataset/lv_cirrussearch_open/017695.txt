Ļahaviči (baltkrievu: Ляхавічы) jeb Ļahoviči (krievu: Ляховичи) ir pilsēta Baltkrievijā, Brestas apgabalā, Ļahaviču rajona centrs pie Ščaras pietekas Vedjmas. Dzelzceļa stacija līnijā Baranaviči - Luņiņeca. Rakstos pirmoreiz minēta 1572. gadā Rečas Pospoļitas sastāvā. Krievu-poļu kara (1654-1667) laikā 1660. gadā Ļahaviču cietoksni nespēja ieņemt Krievijas karaspēks, tāpēc cietoksni iesauca par "Lietuvas Jasna Guru". Cietoksnis, kas Ziemeļu kara laikā 1706. gadā tika zviedru nopostīts, attēlots pilsētas ģerbonī. Pēc Otrās Polijas dalīšanas 1793. gadā Ļahaviči iekļāvās Krievijā. No 1921. līdz 1939. gadam pilsēta atradās Polijas sastāvā. 1939. gadā Ļahavičus ieņēma PSRS karaspēks. Otrā pasaules kara laikā pilsētu ieņēma vācu karaspēks. Pēc Otrā pasaules kara - Baltkrievijas PSR sastāvā. No 1991. gada - Baltkrievijā.