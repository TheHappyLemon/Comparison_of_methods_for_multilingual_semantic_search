Kravas automašīna ir mehāniskais transportlīdzeklis, kas paredzēts dažādu kravu pārvadāšanai. Kravas automašīnas var stipri atšķirties pēc izmēriem, jaudas un konfigurācijas; izmēros mazākās kravas automašīnas var būt mehāniski līdzīgas vieglajām automašīnām. Kravas automašīnas mēdz būt ar dažādiem speciālajiem aprīkojumiem, piemēram ugunsdzēsēju automašīna un betonmaisītājs. Mūsdienu kravas automašīnas lielākoties ir aprīkotas ar dīzeļdzinējiem, tomēr ASV, Kanādā un Meksikā maza un vidēja izmēra kravas automašīnas joprojām tiek aprīkotas ar benzīna dzinējiem. Eiropas Savienībā transportlīdzekļi ar kopējo pašmasu līdz 3,5 tonnām tiek klasificēti kā vieglās kravas automašīnas.