Džesika Ulrika Meira (Jessica Ulrika Meir; dzimusi 1977. gada 1. jūlijā) ir ASV Nacionālās aeronautikas un kosmosa administrācijas (NASA) astronaute, fizioloģe. Džesika Meira piedzima Keribū, Meinas štatā. Viņas tēvs Josifs bija Irākas ebrejs, un strādāja par ārstu. Māte bija zviedriete un strādāja par medmāsu. Džesika prot zviedru valodu, un vairākus mēnešus ir studējusi Zviedrijas universitātē. Džesika Meira 1999. gadā Brauna universitātē ieguva bakalaura grādu bioloģijā. 2000. gadā Starptautiskajā Kosmosa universitātē Francijā viņa ieguva maģistra grādu kosmosa zinātnēs. No 2000. līdz 2003. gadā Meira Lockheed Martin uzdevumā stādāja par zinātnieci NASA Džonsona kosmosa centra Cilvēka pētījumu laboratorijā. 2002. gada septembrī Meira piedalījās NASA un NOAA NEEMO 4 zemūdens ekspedīcijā. 2009. gadā Džesika Meira Skripsa Okeanogrāfijas institūtā ieguva doktora grādu jūras bioloģijā. Pēcdoktora pētniecību viņa veica Britu Kolumbijas Universitātē. 2008. gadā Džesika Meira pieteicās kandidēt NASA 20. astronautu grupā, bet netika uzņēmta. 2013. gada 17. jūnijā Meiru iekļāva NASA 21. astronautu grupā. 2015. gada 9. jūlijā viņa saņēma astronauta kvalifikāciju. Pirmo kosmisko lidojumu Džesika Meira sāka 2019. gada 25. septembrī, ar kosmosa kuģi Sojuz MS-15 dodoties uz SKS. Viņa bija SKS 61. un 62. ekspedīcijas lidojuma inženieris. Uz zemes Meira atgriezās 2020. gada aprīlī.