Pinnes jeb pūtītes (latīņu: acne) ir izplatīta ādas slimība, kas izpaužas kā mazi strutaini ādas audu iekaisumi pastiprinātas tauku dziedzeru sekrēcijas rezultātā. Tās visbiežāk skar seju, muguru un krūtis. Pinnes parasti pastiprināti parādās pubertātes vecumā, bet tās var būt arī maziem bērniem un pieaugušiem cilvēkiem dažādu iemeslu dēļ. Piņņu ārstēšanas pamatā ir iekšējo orgānu darbības traucējumu novēršana. Pinnes pēc izskata un izveidošanas procesa iedalās baltajās pinnēs (milium), melnajās pinnēs jeb komedonos (comedo), parastajās jeb jaunības pinnēs (acne vulgaris, acne juvenilis), mezglveida pinnēs (acne conglobata) un sarkanajās pinnēs (acne rosacea).