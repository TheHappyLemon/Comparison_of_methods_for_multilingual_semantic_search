Melhiora (spāņu: Base Antártica Melchior) ir Argentīnas vasaras polārstacija Antarktīdā. Izvietota Gammas salas ziemeļaustrumu galā Melhiora salu grupā Dalmaņa līcī Pālmera arhipelāgā. Izveidota 1947. gada 21. martā. Stacijas sākotnējais nosaukums bija Melhioras kara flotes bāze (Destacamento Naval Melchior), kas 1990. gadā tika nomainīts uz tagadējo nosaukumu. Līdz 1961. gada 30. novembrim stacija funkcionēja nepārtrauktā režīmā, kopš tā laika — tikai kā vasaras stacija. Stacija sastāv no četrām ēkām, kurās vasaras sezonā var izmitināties līdz 36 cilvēkiem. Galvenās izpētes jomas ir meteoroloģija, okeanoloģija, jūras bioloģija un medicīna. Uz netālu ziemeļos esošās Lambdas salas (argentīniešu avotos — 1. maija sala) atrodas 1942. gadā uzstādītā 1. maija bāka, kas kā vēstures piemineklis Nr. 29 iekļauta Antarktikas Līguma speciāli aizsargāto vietu sarakstā.