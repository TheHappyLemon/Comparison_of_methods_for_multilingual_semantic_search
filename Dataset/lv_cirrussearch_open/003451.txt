Ketrina Elīza "Keita" Blanšeta (angļu: Catherine Élise "Cate" Blanchett; dzimusi 1969. gada 14. maijā Melburnā, Viktorijas štatā, Austrālijā) ir austrāliešu aktrise. Sākusi filmēties 1993. gadā. Plašākai publikai kļuva pazīstama ar galveno lomu filmā "Elizabete" (1998), kur viņa attēloja Elizabeti I, par šo lomu ieguvusi BAFTA kino balvu un Zelta globusa balvu, kā arī tikusi nominēta Amerikas Kinoakadēmijas balvai kā labākā aktrise. Vēl ir filmējusies filmu sērijā "Gredzenu pavēlnieks" (2001—2003), "Indiana Džonss un kristāla galvaskausa karaļvalsts" (2008). Par Ketrinas Hepbērnas attēlošanu Mārtina Skorsēzes filmā "Aviators" Blanšeta saņēma Amerikas Kinoakadēmijas balvu kā labākā aktrise otrā plāna lomā. Vēl ir filmējusies tādās filmās kā "Bābele" (2006), "Piezīmes par kādu skandālu" (2006), "Manis tur nav" (2007), "Elizabete: Zelta laikmets" (2007), "Neticamais stāsts par Bendžaminu Batonu" (2008). Par galveno lomu filmā Vudija Allena filmā "Jasmīnas stāsts" (2013) Blanšeta saņēma savu trešo Zelta globusa balvu, trešo BAFTA kino balvu un otro Amerikas Kinoakadēmijas balvu kā labākā aktrise galvenajā lomā. Vēl pa vienai nominācijai katrai no šīm balvām saņēmusi par filmu "Kerola" (2015). 2008. gadā Blanšetai piešķirta zvaigzne Holivudas Slavas alejā.