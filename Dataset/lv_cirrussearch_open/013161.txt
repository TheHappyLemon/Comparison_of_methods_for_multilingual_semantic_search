"Ūdensbumba resnajam runcim" ir 2004. gadā izdota Latvijas un Igaunijas kinokomēdija, kuras režisors ir Varis Brasla. Scenārijs balstīts uz vācu rakstnieces Irmgardes Keinas darbu “Meitene, ar kuru bērni nedrīkstēja draudzēties" (“Das Mädchen, mit dem die Kinder nicht verkehren durften”) Silvijas Brices tulkojumā. Filma ir par divām māsām, kuras tiek atstātas pie mātes māsas (Baiba Broka), kamēr abi vecāki ir aizbraukuši. Filmas darbība notiek Kuldīgā, Rīgā un Londonā. "Ūdensbumba resnajam runcim" pirmizrāde notika 2004. gada 5. martā. Filma tika izrādīta 19 starptautiskos kinofestivālos un skatēs dažādās valstīs. 2005. gadā filma saņēma Lielo Kristapu kā gada labākā filma. Tāpat filma saņēmusi 2004. gada Čikāgas starptautiskā bērnu filmu festivāla diplomu, 2006. gadā galveno balvu Taizemes kinofestivālā.