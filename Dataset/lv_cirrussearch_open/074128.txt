Leo Džeimss Reinvoters (angļu: Leo James Rainwater; dzimis 1917. gada 9. decembrī, miris 1986. gada 31. martā) bija ASV fiziķis. 1975. gada Nobela prēmijas fizikā ieguvējs par izvirzīto hipotēzi, ka ne visiem atoma kodoliem ir sfēriska forma. Nobela prēmiju ieguva kopā ar Ogi Nilsu Boru un Benu Motelsonu, kuri to eksperimentāli pierādīja. Dzimis Aidaho, bet pēc spāņu gripas epidēmijas, kurā mira tēvs, ģimene pārcēlās uz Kaliforniju. 1939. gadā ieguva bakalaura grādu Kalifornijas Tehnoloģiju institūtā, bet 1946. gadā - doktora grādu Kolumbijas Universitātē. Otrā pasaules kara laikā darbojās pie atombumbas izstrādes. 1949. gadā pirmoreiz izvirzīja teoriju par atoma kodola asimetriju. Pētījis arī rentgenstaru īpašības.