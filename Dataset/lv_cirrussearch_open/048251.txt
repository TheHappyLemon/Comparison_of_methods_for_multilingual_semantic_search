Oto fon Hābsburgs (vācu: Otto von Habsburg, dzimis 1912. gada 20. novembrī, miris 2011. gada 4. jūlijā), zināms arī kā Oto Hābsburgs-Lotringens (Otto Habsburg-Lothringen), bija Austroungārijas kroņprincis no 1916. līdz 1919. gadam, kad valsts beidza pastāvēt. 1922. gadā, kad nomira viņa tēvs, Oto fon Hābsburgs pretendēja uz Austrijas imperatora, Ungārijas karaļa un Bohēmijas karaļa titulu. No 1957. līdz 1973. gadam bija Starptautiskās Paneiropas Savienības viceprezidents, bet no 1973. līdz 2004. gadam šīs organizācijas prezidents. No 1979. līdz 1999. gadam bija Eiropas Parlamenta deputāts. Oto fon Hābsburgs ir Triju Zvaigžņu ordeņa III šķiras (komandiera) saņēmējs.