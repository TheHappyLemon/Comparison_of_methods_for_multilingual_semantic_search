"Relikviju mednieki" (angļu: The Monuments Men) ir 2014. gada ASV un Vācijas kara filma, kuras režisors, kā arī viens no producentiem, scenārija autoriem un galveno lomu atveidotājiem ir Džordžs Klūnijs. Citas lomas filmā atveido Mets Deimons, Bills Marijs, Džons Gūdmans, Bobs Balabans, Hjū Bonevils un Keita Blanšeta. Filmas pirmizrāde notika 2014. gada 7. februārī ASV. Filma balstīta uz patiesiem notikumiem. Otrā pasaules kara laikā militāristu komandai dots uzdevums izglābt Eiropā nozagtās mākslas vērtības no Nacistiskās Vācijas slēptuvēm un nodot atpakaļ to īpašniekiem.