Dušans Vlahovičs (serbu: Душан Влаховић, dzimis 2000. gada 28. janvārī) ir serbu futbolists, spēlē uzbrucēja pozīcijā, Serbijas futbola izlases dalībnieks. Kopš 2022. gada Vlahovičs pārstāv Itālijas Serie A komandu Juventus. Savu karjeru sācis Serbijas klubā Partizan, kur viņš atradās jau kopš 14 gadu vecuma. Debitējis 2016. gadā. 2017. gadā izcīnījis Serbijas Superlīgas čempionu titulu, divas reizes ticis pie Serbijas kausa. 2018. gadā pievienojies Itālijas klubam Fiorentina. 2020–21. gada sezonā Vlahovičs guva 21 vārtus un saņēma Serie A labākā jaunā spēlētāja balvu. 2022. gada 28. janvārī Vlahovičs par 70 miljoniem eiro pievienojās Juventus. Serbijas futbola izlases sastāvā debitējis 2020. gada 11. oktobrī UEFA Nāciju līgas mačā pret Ungāriju.