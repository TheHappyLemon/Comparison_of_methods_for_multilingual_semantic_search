James ir angļu rokmūzikas grupa. Tā tika dibināta 1982. gadā Mančestrā, bet nosaukumu ieguva no grupas dibinātāja un basģitārista Džeimsa Glenija vārda. Astoņdesmitajos gados James audzēja popularitāti Mančestrā, bet nākamās desmitgades sākumā ar albumu Gold Mother ielauzās britu mūzikas topos. 2001. gadā solists Tims Būts aizgāja no grupas, un tā apturēja darbību līdz 2007. gadam, kad notika atkalapvienošanās. James hiti "Sit Down", "She's a Star" un "Sound" iekļuva britu singlu topa desmitniekā, savukārt albumu topa otrajās vietās spēja ierindoties veseli četri albumi. 1998. gadā izdotā pirmā James izlase "The Best Of" sasniedza pirmo pozīciju britu albumu topā, bet 2013. gadā ieguva BPI divkāršā platīna statusu. Mūziķi trīs reizes ir uzstājušies arī Latvijā.