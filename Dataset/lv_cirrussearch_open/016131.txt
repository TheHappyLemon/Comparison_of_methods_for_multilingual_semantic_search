Autorizācija ir process, kurā datorsistēma lietotājam nosaka noteiktas pilnvaras un resursus sistēmā. Atšķirībā no autentifikācijas, kurā nosaka legālos un nelegālos lietotājus, autorizācija tiek veikta tikai legālajiem lietotājiem, kas izgājuši autentifikācijas procedūru. Autorizācija ir funkcija, kas norāda piekļuves tiesības resursiem un ir saistīta ar datu drošību, datoru drošību un piekļuves kontroli kopumā. Vienkāršāk sakot, "autorizēt" nozīmē noteikt piekļuves politiku. Piemēram, cilvēkresursu personāls ir pilnvarots piekļūt darbinieku uzskaites datiem, un šī politika parasti tiek raksturota kā piekļuves kontroles noteikumi datorsistēmās. Darbības laikā sistēma izmanto piekļuves kontroles noteikumus, lai izlemtu, vai piekļuves pieprasījumi no (autentificētiem) lietotājiem ir jāapstiprina (jāpiešķir atļauja) vai jānoraida. Pieejamie resursi var iekļaut individuālus failus vai datus, datorprogrammas, datoru ierīces un datorprogrammu piedāvāto funkcionalitāti. Pieminētie patērētāji var būt datorlietotāji, datorprogrammas un citas datora ierīces. Autorizācijā piešķir pilnvaras (privilege) konkrētai personai vai personu grupai piekļuvei sistēmas servisiem vai informācijai.