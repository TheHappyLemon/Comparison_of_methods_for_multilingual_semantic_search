Epiproktas, epiproktu apakškārta (Epiprocta) ir salīdzinoši jauna spāru kārtas (Odonata) taksonomiskā vienība, kas apvieno 2 infrakārtas: dažādspārnu spāres (Anisoptera) un Āzijas primitīvās spāres (Epiophlebioptera). Pēdējai no infrakārtām, balstoties uz ģenētiskajiem pētījumiem, tika nomainīta piederība apakškārtai (kādreiz tā tika klasificēta Anisozygoptera apakškārtā). Atklājās, ka sugām, kas pieder pie Āzijas primitīvajām spārēm, ir kopīgs priekštecis ar dažādspārnu spārēm un tās attīstījušās paralēli dažādspārnu spāru grupai, līdz ar to nav pamata Āzijas primitīvās spāres izdalīt atsevišķā Anisozygoptera apakškārtā, kas atbilstoši jaunajiem atklājumiem tika likvidēta. Lai apvienotu abas "māsu" infrakārtas, 1996. gadā tika izveidota jauna epiproktu apakškārta.