2017. gada Pasaules čempionāts orientēšanās sportā bija 34. Pasaules čempionāts orientēšanās sportā, kas notika Igaunijā no 30. jūnija līdz 7. jūlijam. Par čempionāta medaļām bagātāko sportistu kļuva Zviedrijas orientieriste Tove Aleksandersone, kas izcīnīja trīs zelta medaļas. Pasaules čempionātā piedalījās arī Latvijas orientieristi. Augstākos rezultātus sasniedza stafešu komandas. Vīriešu komanda (Andris Jubelis, Mārtiņš Sirmais, Edgars Bertuks) ieņēma 7. vietu, savukārt sieviešu komanda (Inga Dambe, Laura Vīķe, Sandra Grosberga) — 5. vietu, kas bija augstākā, kādu Latvijas komanda sasniegusi pasaules čempionātos. Individuāli labāko vietu sasniedza I. Dambe vidējā distancē, ieņemot augsto 11. vietu.