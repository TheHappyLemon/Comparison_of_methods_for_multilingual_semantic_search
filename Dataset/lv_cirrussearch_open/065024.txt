Benues nacionālais parks (franču: Parc national de la Bénoué, angļu: Bénoué National Park) ir 1968. gadā izveidots nacionālais parks Kamerūnas ziemeļos, Benues upes augštecē, kas aptuveni 100 kilometru garumā veido parka austrumu robežu. Rajons atrodas aizsardzībā jau kopš 1932. gada. Kopš 1982. gada tas ir arī UNESCO Biosfēras rezervāts. Parks atrodas subekvatoriālās joslas mitro savannu rajonā. Parks ir sevišķi nozīmīgs vietējās nīlzirgu populācijas aizsardzībai. Teritorijā ir reāli ieraudzīt dižantilopes (Taurotragus derbianus). Bez tam šeit dzīvo Āfrikas ziloņi, lauvas, plankumainās hiēnas, ūdensāži (Kobus ellipsiprymnus), kārpcūkas, hiēnsuņi, dažādi pērtiķi.