Sers Edvards Ričards Džordžs Hīts (angļu: Sir Edward Richard George Heath; dzimis 1916. gada 9. jūlijā, miris 2005. gada 17. jūlijā) bija britu politiķis no Konservatīvās partijas no 1970. līdz 1974. gadam. No 1965. līdz 1975. gadam - Konservatīvās partijas līderis. Hīta valdības laikā 1973. gadā Lielbritānija iestājās Eiropas Ekonomiskajā savienībā. Padziļinājās konflikts Ziemeļīrijā (1972. gadā notika Asiņainā svētdiena), valsts ekonomika bija sarežģītā situācijā. Dzimis Kentā, galdnieka dēla, vēlāk neliela uzņēmēja ģimenē. Mācījās Oksfordas Universitātē, kur pievērsās politikai, uzstājoties pret Vācijas nomierināšanas politiku. Pēc Oksfordas ceļoja pa Eiropu, bija liecinieks 1937. gada NSDAP kongresam Nirnbergā, kā arī apmeklēja Barselonu Spānijas pilsoņu kara laikā. Otrā pasaules kara laikā dienēja pretgaisa artilērijā. Pēc kara strādāja par ierēdni civilās aviācijas ministrijā. 1950. gadā tika ievēlēts parlamentā. Pēc tam, kad Konservatīvā partija 1964. gadā zaudēja parlamenta vēlēšanās, Hīts tika ievēlēts par partijas līderi. Konservatīvie zaudēja arī 1966. gada vēlēšanās, tomēr 1970. gada vēlēšanās konservatīvie negaidīti uzvarēja un Hīts kļuva par premjeru. 1974. gada vēlēšanu rezultāti bija bez noteikta uzvarētāja. Tā kā konservatīvie nespēja izveidot valdību, par premjeru atkal kļuva leiborists Harolds Vilsons. 1975. gadā par Konservatīvo partijas līderi kļuva Mārgarita Tečere.