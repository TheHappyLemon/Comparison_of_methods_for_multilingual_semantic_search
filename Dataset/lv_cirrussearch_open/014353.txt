Liņs Daņs (ķīniešu: 林丹, piņjiņs: Lín Dān; dzimis 1983. gada 14. oktobrī) ir ķīniešu badmintonists. Viņš tiek uzskatīts par visu laiku izcilāko badmintonistu. Liņs ir vienīgais badmintonists, kas uzvarējis visos deviņos lielajos turnīros, tai skaitā Olimpiskajās spēlēs, Pasaules čempionātā, Pasaules kausā, Āzijas spēlēs un Āzijas čempionātā. Piedalījies trijās Olimpiskajās spēlēs (2004, 2008, 2012). 2004. gadā Atēnās viņš izstājās jau pirmajā kārtā, taču pēc četriem gadiem savā dzimtenē Pekinā izcīnīja zelta medaļu, ko atkārtoja arī 2012. gadā Londonā. Ar panākumiem startējis arī citās sacensībās — piecas reizes uzvarējis Pasaules čempionātā, divas reizes — Pasaules kausā, četras reizes — Āzijas spēlēs. Precējies ar badmintonisti Sji Sjinfanu, arī viņa ir bijusi pasaules ranga līdere, 2008. gada Pekinas Olimpisko spēļu vicečempione vienspēlēs.