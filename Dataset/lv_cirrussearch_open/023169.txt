Bērtons Stīvens "Bērts" Lankasters (angļu: Burton Stephen "Burt" Lancaster; dzimis 1913. gada 2. novembrī, miris 1994. gada 20. oktobrī) bija amerikāņu aktieris. Sākumā bijis cirka akrobāts, pēc tam strādājis dažādus darbus. Kino debitējis ar lomu 1946. gada filmā The Killers. Sākumā tēlojis dažādus ar primitīvu fizisku spēku apveltītus cilvēkus, tomēr vēlāk veidojis sarežģītākus varoņus. Ticis četras reizes nominēts Amerikas Kinoakadēmijas balvai, ieguvis to par lomu 1960. gada filmā "Elmers Gentrijs" (Elmer Gantry). Vēl ir pazīstams ar lomām tādās filmās kā "No šejienes līdz bezgalībai" (1953), Sweet Smell of Success (1957), Atlantic City (1980), "Lidosta" (Airport; 1970), "Nirnbergas prāva" (Judgment at Nuremberg; 1961), "Alkatrasas gūsteknis" (Birdman of Alcatraz; 1962). 1999. gadā Amerikas Kinoinstitūts ierindoja Lankasteru 19. vietā izcilāko vīriešu kārtas zvaigžņu sarakstā.