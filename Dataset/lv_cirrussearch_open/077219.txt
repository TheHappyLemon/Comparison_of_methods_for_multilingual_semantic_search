Pireta Jervisa (igauņu: Piret Järvis, dzimusi 1984. gada 6. februārī Tallinā, Igaunijā) ir igauņu dziedātāja un ģitāriste, grupas Vanilla Ninja dalībniece. Viņas māte ir Maire Jervisa, tēvs — Enno Jerviss. Piretai ir jaunāks brālis Pēteris un vecākā māsa Marija. Savus skolas gadus kopā ar citu grupas dalībnieci Katrinu Sisku pavadījusi Tallinas 21. vidusskolā. Muzikālās gaitas sākusi skolas korī. Pēc augstskolas beigšanas Igaunijā Piretai bija iespēja doties studēt ārzemēs. Pireta ir vadījusi dažādus TV šovus Igaunijā un pašlaik ir MTV Estonia vīdžeja. Grupā viņa ir kopš tās pirmsākumiem 2002. gadā, pašlaik Pireta ir viena no trim grupas dalībniecēm kopš grupas pirmsākumiem. Pireta sacerēja dziesmu "Club Kung Fu", ar kuru grupa startēja 2003. gada Eurolaul, ar šo dziesmu grupa iemantoja slavu dzimtajā Igaunijā. Viņa ir rakstījusi vārdus daudzām grupas dziesmām, piemēram, "Birds of Peace", "I Don't Care At All" un "Black Symphony". Līdz pat albuma Blue Tattoo izdošanai Piretai bija bekvokālistes loma grupā, taču pēc tam, kad Mārja Kivi pameta grupu, viņa kļuva par vienu no vokālistēm grupā. Pireta ir galvenā pārstāve no grupas intervijās un viņa klausītāju vidū tiek atzīta par skaistāko no grupas dalībniecēm, ko apliecina uzvara igauņu dzeltenās preses žurnāla Kroonika (latviešu: Hronika) lasītāju aptaujā par 2005. gada skaistāko Igaunijas sievieti. Piedalījusies igauņu TV šova "Dejo ar zvaigzni" (igauņu: Tantsud tähtedega) 3. sezonas šovā kopā ar Mairoldu Millertu, taču tika izbalsoti jau šova sākumā.