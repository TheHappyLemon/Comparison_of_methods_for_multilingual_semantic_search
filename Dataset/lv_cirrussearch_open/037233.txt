Džeimss Ērls Kārters, jaunākais (angļu: James Earl Carter Jr.; dzimis 1924. gada 1. oktobrī), plašāk pazīstams kā Džimijs Kārters (Jimmy Carter), ir amerikāņu politiķis, kurš bija trīsdesmit devītais ASV prezidents (1977–1981). Ideālistam Kārteram prezidenta amatā neveicās, taču 2002. gadā saņēma Nobela miera prēmiju par pūliņiem cilvēktiesību, miera un demokrātijas uzturēšanā pasaulē. Viņš ir vienīgais ASV prezidents, kas ir saņēmis Nobela prēmiju laikā, kad neatradās prezidenta amatā. Viņa prezidentūru sagrāva neveiksmīgais mēģinājums atbrīvot ķīlniekus ASV vēstniecībā Teherānā. Prasmīgs galdnieks, kas izgatavojis visas mēbeles savās mājās. Pirms kļuva par prezidentu, Džimijs Kārters vienu termiņu bija Džordžijas gubernators (1971–1975). Par prezidentu Džimijs Kārters tika ievēlēts 1976. gada 2. novembrī notikušajās 48. ASV prezidenta vēlēšanās. Tajās viņš ar 57 elektorātu balsu pārsvaru pārspēja tā brīža ASV prezidentu Džeraldu Fordu. Džimijs Kārters ieguva 297 elektorātu balsis no 28 štatiem un Kolumbijas apgabala. Par viceprezidentu kļuva Volters Mondeils. 1980. gada ASV prezidenta vēlēšanas Džimijam Kārteram vairs nebija tik veiksmīgas. Sākumā viņš tikai sīvā konkurencē ar Masačūsetsas gubernatoru Tedu Kenediju kļuva par Demokrātiskās partijas kandidātu, bet vēlēšanās ieguva tikai 49 elektorātu balsis, piekāpjoties Ronaldam Reiganam, kas saņēma 489 balsis.