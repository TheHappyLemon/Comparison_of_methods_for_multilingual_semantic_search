SES-5 (zināms arī kā Astra 4B, agrākais nosaukums Sirius 5) ir Nīderlandē bāzētā uzņēmuma SES World Skies sakaru pavadonis, kuru palaida 2012. gada jūlijā. To izgatavojis kompānijas Space Systems/Loral, Loral Space & Communications meitas uzņēmums. Pavadonis izgatavots uz platformas SS/L 1300 bāzes. SES-5 ir divi C joslas kūļi ar 24 raidītājiem:viens paredzēts Āfrikai, Dienvideiripai un Tuvajiem Austrumiem, bet otrs pārklās visu pavadoņa redzamo teritoriju. Ku joslas derīgā krava (saukta par Astra 4B) satur divus Ku joslas kūļus ar 36 raidītājiem Āfrikai un Ziemeļvalstīm un Baltijas valstīm. Bez tam pavadonī uzstādīta aparatūra Eiropas navigācijas sistēmai EGNOS, kas darbojas L diapazonā. 2008. gadā Zviedrijas uzņēmums SES Sirius AB noslēdza līgumu ar Space Systems/Loral par pavadoņa Sirius 5 būvi, kuru vajadzētu palaist 2011. gadā. Pēc tam, kad 2010. gadā SES Astra pārņēma pilnu kontroli pār SES Sirius AB, Sirius 5 tika pārdēvēts par Astra 4B. Vēlāk pavadonis tika pārdēvēts par SES-5, atstājot Ku joslas aparatūrai nosaukumu Astra 4B. Sākotnēji SES-5 palaišana bija paredzēta 2011. gada decembrī, bet pirmsstarta sagatavošanā atklājās problēmas ar augšējo pakāpi. Pēc tam starts bija plānots 19. jūnijā, bet atklājās problēmas pirmās pakāpes stūrēšanas iekārtā. Raķeti nācās noņemt no starta laukuma. Tad palaišanu plānoja augustā, bet vēlāk tika pārplānots uz 7. jūliju. 7. jūlijā, gatavojot raķeti startam, speciālistiem oksidētāja tvertnē iekrita priekšmets. Kad to izvilka, starts tika pārcelts uz 9. jūliju. SES-5 tika palaists 2012. gada 9. jūlijā 18:38:30 UTC ar nesējraķeti Proton-M/Briz-M no Baikonuras kosmodroma 81. starta laukuma 24. palaišanas iekārtas. Pavadonis ar dzinējbloku Briz-M atdalījās 18:48:12 UTC. 10. jūlijā 03:50:15 SES-5 atdalījās no Briz-M un tika ievadīts ģeostacionārajā pārejas orbītā. Ģeostacionāro orbītu SES-5 sasniedza ar savu dzinēju palīdzību un tika izvietots punktā 5° austrumu garuma.