Vinsents Leonards Praiss jaunākais (angļu: Vincent Leonard Price Jr., dzimis 1911. gada 27. maijā, miris 1993. gada 25. oktobrī) bija amerikāņu kino, televīzijas un skatuves aktieris, kurš piedalījies vairāk nekā 100 filmās. Praisam ir piešķirtas divas zvaigznes Holivudas Slavas alejā, viena par darbu kino, otra par darbu televīzijā. Praisa pirmā loma bija filmā Service de Luxe (1938). Attēlojis otrā plāna lomas tādās filmās kā The Song of Bernadette (1943), "Laura" (1944), The Keys of the Kingdom (1944), Leave Her to Heaven (1945), Dragonwyck (1946), "Kamēr pilsēta guļ" (1956) un "Desmit baušļi" (The Ten Commandments, 1956). Kļuvis par pazīstamu šausmu filmu aktieri, filmējoties tādās filmās House of Wax (1953), "Muša" (The Fly, 1958), House on Haunted Hill (1959), Return of the Fly (1959), The Tingler (1959), The Last Man on Earth (1964), Witchfinder General (1968), The Abominable Dr. Phibes (1971) un Theatre of Blood (1973). Sadarbojies ar Rodžeru Kormanu Edgara Alana Po stāstu adaptācijās House of Usher (1960), The Pit and the Pendulum (1961) un The Masque of the Red Death (1964). Vēlākos gados ierunājis lomu klasiskajā Disney animācijas filmā "Lieliskais peļu detektīvs" (1986), kā arī piedalījies Lindsija Andersona drāmā The Whales of August (1987), par ko ticis nominēts Independent Spirit Award un Tima Bērtona fantāzijas filmā "Edvards Šķērrocis" (Edward Scissorhands, 1990), kas kļuva par viņa pēdējo kinolomu.