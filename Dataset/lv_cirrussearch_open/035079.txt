Kosovas futbola izlase ir nacionālā futbola komanda, kas pārstāv Kosovu starptautiskās futbola sacensībās. Kosovas futbola izlasi pārvalda Kosovas Futbola federācija. Kosova ir FIFA un UEFA locekle kopš 2016. gada maija. 2014. gada 13. janvārī FIFA deva atļauju Kosovas futbola izlasei aizvadīt sankcionētas draudzības spēles ar citām izlasēm. 2016. gada 3. maijā Kosova tika uzņemta UEFA sastāvā, bet 13. maijā kļuva arī par FIFA locekli. Vēlāk jūnijā Kosovas izlase tika iekļauta 2018. gada FIFA Pasaules kausa kvalifikācijas turnīrā. Izlases mājas spēļu pamatlaukums ir Fadila Vokri stadions, taču izlase aizvada spēles arī Adema Jašari Olimpiskajā stadionā Mitrovicā. Tomēr neviens no šiem stadioniem patlaban neatbilst FIFA prasībām, lai aizvadītu Pasaules kausa kvalifikācijas spēles. Tāpēc paredzēts, ka komanda tās aizvadīs Loro Boriči stadionā Škodrā, Albānijā.