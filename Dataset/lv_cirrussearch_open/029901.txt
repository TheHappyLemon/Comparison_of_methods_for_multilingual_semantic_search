Fibroblasts ir šūna, kas sintezē ārpusšūnu matricu, kolagēnu, audu pamatu jeb stromu, kā arī šīm šūnām ir būtiska nozīme brūču dzīšanas procesos. Fibroblasti ir visizplatītākās šūnas dzīvnieku saistaudos. Mēdz izšķirt arī fibrocītus, kas ir mazāk aktīvi fibroblasti un saistīti ar struktūru uzturēšanu. Fibroblastiem ir labi attīstīts graudainais endoplazmatiskais tīkls, jo tajos notiek intensīva olbaltumvielu sintēze. Fibroblasti sintezē kolagēnu, glikoproteīnus, retikulārās un elastīgās šķiedras, citokīnu TSLP un glikozaminoglikānus.