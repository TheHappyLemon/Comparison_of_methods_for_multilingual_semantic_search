"Svētais Vakarēdiens" (itāļu: Il Cenacolo vai L'Ultima Cena) ir 15. gadsimta freskas glezna, kuras autors ir Leonardo da Vinči. Tā atrodas Svētās Žēlastības Marijas baznīcā Milānā. Tiek uzskatīts, ka da Vinči darbu pie gleznas sāka apmēram 1495. gadā. "Svētais Vakarēdiens" bija kā daļa no baznīcas renovācijas darbiem. Gleznā ir attēlots Jēzus Kristus un viņa mācekļu pēdējais vakarēdiens, kā tas ir aprakstīts Jāņa evaņģēlija 13:21. Glezna ir 460×880 cm liela. Šī ir viena no populārākajām pēdējo vakarēdienu attēlojošajām gleznām.