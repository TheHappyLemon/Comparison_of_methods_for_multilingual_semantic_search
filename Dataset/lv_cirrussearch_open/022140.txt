Torsteins Bunde Veblens (angļu: Thorstein Bunde Veblen; dzimis 1857. gada 30. jūlijā, miris 1929. gada 3. augustā) bija amerikāņu ekonomists un sociologs, institucionālisma ekonomiskās skolas redzams pārstāvis. Pazīstamākais Veblena darbs ir 1899. gadā publicētā grāmata "Bezdarbīgās šķiras teorija" (The Theory of the Leisure Class). Redzams nemarksistisks kapitālisma kritiķis. 1884. gadā ieguva doktora grādu Jeila Universitātē ar diplomdarbu Ethical Grounds of a Doctrine of Retribution. 1900. gadā ieguva profesora palīga vietu Čikāgas Universitātē. 1899. gadā publicēja grāmatu "Bezdarbīgās šķiras teorija" (The Theory of the Leisure Class), bet 1904. gadā — The Theory of Business Enterprise, kas padarīja viņu pazīstamu. 1906. gadā pārgāja uz Stenforda Universitāti, bet drīz to pameta. No 1911. līdz 1918. gadam darbojās Misūri Universitātē. Pēc Pirmā pasaules kara bija viens no augstskolas t.s. Jaunās skolas (The New School) Ņujorkā dibinātājiem.