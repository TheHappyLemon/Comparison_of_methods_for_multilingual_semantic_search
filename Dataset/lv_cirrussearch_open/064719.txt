Ķīles līcis (vācu: Kieler Bucht, dāņu: Kiel Bugt) plašs līcis Baltijas jūras rietumos, daļa no Beltu jūras. Izvietojies starp Šlēsvigas-Holšteinas krastu dienvidos, Jitlandi rietumos, Alsas, Ēres, Langelannas un Lollānas salām ziemeļos un Fēmarnas salu austrumos. Fēmarnbelts un Fēmarnzunds austrumos to savieno ar Meklenburgas līci, bet Lielais Belts un Mazais Belts ziemeļos — ar Kategatu. Dienvidos Ķīles kanāls līci savieno ar Ziemeļjūru. Līča krasti stipri izroboti, dienvidu un rietumu piekrastē vairāki līdz pat 42 km gari līči (Šleja un Flensburgas fjords). Lielākās pilsētas krastos ir Ķīle, Flensburga un Šlēsviga.