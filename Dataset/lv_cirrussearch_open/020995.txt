Andrē Lange (vācu: André Lange; dzimis 1973. gada 28. jūnijā Ilmenavā, VDR) ir bijušais vācu bobslejists-pilots, kurš piedalījies 2002., 2006. un 2010. gada Olimpiskajās spēlēs, kopā izcīnot četras zelta un vienu sudraba medaļas. Visos olimpiskajos panākumos viņa stūmējs ir bijis Kevins Kuske. Bobslejista karjeru uzsācis 1993. gadā un beidzis pēc 2010. gada Vankūveras Olimpiskajām spēlēm, kurās viņam tika uzticēts Vācijas delegācijas karognesēja pienākums olimpiādes atklāšanas ceremonijā. A. Lange savas karjeras laikā kaut reizi ir uzvarējis visās Olimpisko spēļu, Pasaules čempionātu un Pasaules kausa izcīņas disciplīnās. Visbiežāk, piecas reizes, viņš ir kļuvis par Pasaules čempionu četrinieku ieskaitē.