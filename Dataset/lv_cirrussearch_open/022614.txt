Jakopo Komins (itāļu: Jacopo Comin), zināms kā Tintoreto (Tintoretto, izrunā: [tintoˈretto]; dzimis 1518. gada septembra beigās vai oktobra sākumā; miris 1594. gada 31. maijā), bija renesanses laikmeta itāļu gleznotājs. Viņš ir zināms arī ar sava tēva vārdu Jakopo Robusti vai ar pseidonīmu Il Furiozo. Tintoreto bija tipisks Venēcijas skolas mākslinieks. Tradicionāli tiek uzskatīts par pēdējo diženo itāļu renesanses gleznotāju. Slavenākie Tintoreto darbi ir vairāku gleznu cikli Scuola Grande di San Marco un Scuola Grande di San Rocco.