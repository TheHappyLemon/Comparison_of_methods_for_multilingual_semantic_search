"Memento" (angļu: Memento) ir 2000. gada ASV psiholoģiskā trillera filma, kuras režisors un scenārija autors ir Kristofers Nolans. Filmas sižets veidots pēc režisora brāļa Džonatana Nolana īsā stāsta Memento Mori. Filma ir stāsts par vīrieti ar anterogrādo amnēziju (nespēja veidot jaunas atmiņas), kas cenšas atrast savas sievas izvarotāju un slepkavu. Tajā galvenās lomas attēlo Gajs Pīrss, Kerija Anna Mosa un Džo Pantoliāno. Stāsts pasniegts ar divām dažādām ainu sekvencēm, kas mijas savā starpā. Pirmā sekvence ir melnbalta un parādīta hronoloģiski, otra sekvence ir krāsaina un parādīta atpakaļejošā secībā. Filmas beigās abas sekvences "satiekas". "Memento" pirmizrāde notika 2000. gada 5. septembrī Venēcijas kinofestivālā, kur saņēma pozitīvas atsauksmes. Kritiķi uzteica filmas unikālo, nelineāro stāstījuma struktūru, kā arī atmiņas, uztveres, skumju, pašapmāna un atriebības motīvus. Filma guva panākumus arī kases ieņēmumu ziņā. To nominēja Amerikas Kinoakadēmijas balvai divās kategorijās (oriģinālscenārijs un montāža), tomēr balva nesaņēma nevienā no nominācijām. Darbu nominēja oriģinālscenārija kategorijā, nevis adaptētā scenārija kategorijā, jo Džonatana Nolana stāsts iepriekš nebija publicēts, un balvai nominēja abus brāļus.