1997.—1998. gada UEFA Čempionu līgas sezona bija Eiropas spēcīgākā futbola klubu turnīra 43. sezona un 6. zem UEFA Čempionu līgas nosaukuma. Sezona ilga no 1997. gada 23. jūlija līdz 1998. gada 20. maijam. Finālspēle norisinājās Amsterdam Arena stadionā Amsterdamā. Par UEFA Čempionu līgas uzvarētājiem septīto reizi kļuva Spānijas klubs Real Madrid, kas finālā uzvarēja Itālijas klubu Juventus ar rezultātu 1–0. Šī bija pirmā sezona, kad grupu turnīrā bija sešas grupas, nevis četras kā iepriekš. Izslēgšanas spēlēm kvalificējas katras grupas uzvarētājs un divas labākās otrās vietas. Šī bija arī pirmā UEFA Čempionu līgas sezona, kad tika izspēlētas divas kvalifikācijas kārtas. Pirmo reizi turnīrā piedalījās arī otro vietu ieguvējas no astoņām līgām. Vācija kļuva par pirmo valsti, no kuras vienā sezonā piedalās trīs komandas. Pirmo reizi turnīrā piedalījās komandas no Armēnijas, Azerbaidžānas, Baltkrievijas, Slovākijas un Maķedonijas. Pirmo reizi kopš 1991.—1992. gada sezonas turnīrā piedalījās Dienvidslāvijas čempions.