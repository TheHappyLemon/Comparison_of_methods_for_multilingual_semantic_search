Džeimss Hjū Kelams Lorijs (angļu: James Hugh Calum Laurie, dzimis 1959. gada 11. jūnijā) ir angļu aktieris, komiķis, rakstnieks un dziedātājs. Pirmo atpazīstamību ieguva XX gadsimta astoņdesmitajos gados ar lomu BBC situāciju komēdijā "Melnā čūska". Vēlāk bija britu humora dueta "Fraijs un Lorijs" (Fry and Laurie) sastāvā. Pazīstams kā medicīnas drāmas seriāla "Doktors Hauss" (2004—2012) galvenās lomas tēlotājs. Par šo lomu saņēmis divas Zelta globusa balvas un divas Ekrāna aktieru ģildes balvas. Trešo Zelta globusa balvu saņēmis par lomu seriālā "Nakts menedžeris". 2011. gada Ginesa rekordu grāmatā nosaukts par visvairāk skatītāko vīriešu lomas tēlotāju televīzijā. Kļuvis arī par vienu no vislabāk apmaksātiem aktieriem televīzijā, saņemot par katru sēriju līdz pat 250 000 mārciņu.