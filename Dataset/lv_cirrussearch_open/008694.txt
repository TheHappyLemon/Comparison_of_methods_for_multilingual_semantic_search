Denjels Routons Kreigs (angļu: Daniel Wroughton Craig; dzimis 1968. gada 2. martā) ir angļu aktieris un producents. Kreigs ir spēlējis lomas vairākās plaši pazīstamās filmās: "Elizabete" (1998), "Lara Krofta: Kapeņu izlaupītāja" (2001), "Ceļš uz pekli" (2002), Layer Cake (2004), "Minhene" (2005), "Zelta kompass" (2007), "Kovboji un citplanētieši" (2011), "Meitene ar pūķa tetovējumu" (2011), "Loganam veicas" (2017), "Uz nažiem" (2019) un turpinājumā Glass Onion: A Knives Out Mystery (2022). Par lomu filmā "Uz nažiem" tika nominēts Zelta globusa balvai. Nominēts arī Emmy balvai par dokumentālo filmu One Life (2011) kā labākais teksta ierunātājs. Attēlojis Džeimsa Bonda lomu piecās filmās: "Kazino Royale" (2006), "Mierinājuma kvants" (2008), "Operācija "Skyfall"" (2012), "007: SPEKTRS" (2015), "Nav laiks mirt" (2021). Visveiksmīgākā no šīm filmām Kreigam bija "Kazino Royale". Par lomu šajā filmā Kreigs tika nominēts Britu Kino un televīzijas mākslas akadēmijas BAFTA kino balvai.