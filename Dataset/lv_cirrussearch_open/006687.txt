Genoa Cricket and Football Club, biežāk saukts vienkārši par "Genoa", ir profesionāls Itālijas futbola klubs no Dženovas, pilsētas Ligūrijā. Pašlaik spēlē A sērijā un mājas spēlēs aizvada Luidži Ferrarisa stadionā, dalot to ar otru pilsētas komandu Sampdoria. Savā garajā vēsturē Genoa deviņas reizes ir uzvarējusi Itālijas čempionātā. Pirmoreiz tas notika pašā pirmajā turnīrā 1898. gadā un pēdējoreiz 1923.–1924. gada sezonā. Klubs vienreiz uzvarējis arī Itālijas kausa izcīņā. Vēsturiski Genoa ir ceturtais panākumiem bagātākais Itālijas klubs pēc iegūtajiem čempiona tituliem.