Vilems van Elsts (nīderlandiešu: Willem van Aelst, dzimis 1627. g. 16. maijā, miris ap 1683. gadu) bija baroka laikmeta holandiešu mākslinieks, kluso dabu gleznotājs. Starp viņa slavenākajiem darbiem jāmin gleznas "Klusā daba ar ziediem" (1663), "Medību trofejas" (1668) un "Klusā daba ar medījumu" (1671). Van Elsts piedzima Delftā juristu ģimenē. Jau bērnībā viņš no sava tēvoča Everta van Elsta iemācījās gleznot un 1643. gada 9.novembrī tika uzņemts Delftas Svētā Lūkas gleznotāju ģildē. 1645. gadā mākslinieks devās uz Franciju un pēc tam uz Itāliju, kur 1649. gadā darbojās Toskānas lielhercoga Ferdinanda II de Mediči galmā Florencē. Iespējams, van Elsta stilu ietekmēja citi holandiešu gleznotāji, kas šajā laikā atradās lielhercoga galmā. 1656. gadā van Elsts atgriezās Nīderlandē un 1657. gadā apmetās Amsterdamā. Van Elsts kļuva par vienu no sava laika nozīmīgākajiem kluso dabu gleznotājiem; viņš bija viens no pirmajiem, kas sāka gleznot asimetriski izkārtotas puķes. Van Elsts dažkārt parakstījās Guill[er]mo van Aelst (atsauce uz Itālijā pavadīto laiku) vai Vogelverschrikker ("putnubiedēklis").