Šajā uzskaitījumā apkopoti 1928. gada ziemas olimpisko spēļu medaļnieki. Šīs bija otrās ziemas olimpiskās spēles, kas notika no 1928. gada 11. februāra līdz 19. februārim Sanktmoricā, Šveicē. 1928. gada ziemas olimpiskajās spēlēs piedalījās 464 sportisti no 25 Nacionālajām Olimpiskajām komitejām (NOK). Medaļas tika pasniegtas 14 disciplīnās 8 sporta veidos. Šajās olimpiskajās spēlēs pirmo reizi notika sacensības skeletonā, taču, atšķirībā no 1924. gada ziemas olimpiskajām spēlēm, nenotika kērlinga sacensības. Savukārt militārā patruļa norisinājās kā demonstācijas pasākums un tajā medaļas netika sadalītas. Šajās olimpiskajās spēlēs varēja piedalīties gan sievietes, gan vīrieši, lai gan sievietēm bija atļauts piedalīties tikai daiļslidošanas sieviešu un pāru disciplīnās. Šajās olimpiskās spēlēs medaļas ieguva kopumā 83 sportisti. Visvairāk medaļnieki (15) bija no Norvēģijas, savukārt ASV sportisti izcīnīja 6 olimpiskās medaļas. No visām 25 pārstāvētajām NOK, vismaz vienu medaļu ieguva 12 valstis. Norvēģijas sportiste Sonja Henije šajās ziemas olimpiskajās spēlēs ieguva pirmo no savām trim pēc kārtas olimpiskajās spēlēs izcīnītajām zelta medaļām individuālajās sacensībās. Uzvarot olimpiskajās spēlēs viņai bija tikai 15 gadi, līdz ar to viņa ir jaunākais cilvēks, kas ieguvis kādu no olimpiskajām medaļām. Piedaloties ar ievainoti celi, zviedru daiļslidotājs Gilliss Grāfstrēms izcīnīja savu otro medaļu daiļslidošanā, individuālajās sacensībās. 50 kilometru distanču slēpošanas sacensībās Zviedrijas sportisti izcīnīja visas trīs medaļas. Šajā distanču slēpošanas disciplīnā uzvarēja Pērs Ēriks Hedlunds, tās notika ļoti neparastos laika apstākļos, kad 13 minūšu laikā temperatūra pieauga no 0° līdz 25° C. Norvēģu ātrslidotājs Bernts Evensens šajās spēlēs izcīnīja vienu zeltu, vienu sudrabu un vienu bronzas medaļu. Četri sportisti ieguva divas olimpiskās medaļas: Johans Grētumsbrotens un Ivars Balangruds no Norvēģijas, Klāss Tunbergs no Somijas un Dženisons Hītons no ASV. Gan Johans Grētumsbrotens, gan Klāss Tunbergs bija vairāku medaļu ieguvēji arī iepriekšējās 1924. gada olimpiskajās spēlēs.