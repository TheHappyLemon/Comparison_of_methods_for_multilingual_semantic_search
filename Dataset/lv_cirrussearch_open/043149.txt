Turkestānas—Sibīrijas dzelzceļš jeb Turksibs (kazahu: Түрксіб теміржолы, krievu: Туркеста́но-Сиби́рская магистра́ль, Турксиб) ir dzelzceļu tīkls Centrālāzijā, kas savieno Uzbekistānas austrumu daļu (agrāko Turkestānu) ar Sibīrijas dienvidu daļu un pievienojas Transsibīrijas dzelzceļam Novosibirskas stacijā. Dzelzceļa būvi sāka pirms Pirmā pasaules kara 1913. gadā, 1915. gadā pabeidza Altaja dzelzceļa līniju no Transsibīrijas dzelzceļa cauri Barnaulai līdz Semipalatinskai (653 km). Dzelzceļa būvi turpināja pēc PSRS nodibināšanas no 1927. līdz 1930. gadam (1442 km). 1959. gadā pabeidza atzara būvi līdz Ķīnas—PSRS robežai, ko savienoja ar Urumči tikai 1990. gadā. Mūsdienās Turkestānas—Sibīrijas dzelzceļš ir daļa no Kazahstānas dzelzceļa sistēmas (Қазақстан Темір Жолы), 2001. gadā pabeidza Turksiba elektrifikāciju no Šimkentas līdz Almati stacijai.