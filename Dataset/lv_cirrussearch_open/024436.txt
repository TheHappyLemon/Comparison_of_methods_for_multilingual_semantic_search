Filips II Augusts (franču: Philippe II Auguste; dzimis 1165. gada 21. augustā, miris 1223. gada 14. jūlijā) bija Francijas karalis no 1180. līdz 1223. gadam. Kapetingu dinastijas pārstāvis. Luija VII un viņa trešās sievas Šampaņas Adeles pirmais dēls. Filips bija pirmais, kura tituls bija Francijas karalis (Roi de France), viņa priekšteči tika saukti par franku karaļiem (Roi des Francs). Filipam valdīšanas laikā gan ar izdevīgām precībām, gan diplomātiskiem līdzekļiem, gan ar iekarojumiem izdevās būtiski paplašināt karaļnama kontrolējamo Francijas teritoriju. Bija viens no trešā krusta kara vadītājiem. Tāpat viņš nostiprināja karaļa varu, ieceļot savus ierēdņus apgabalu pārvaldīšanai, izveidojot karaļu padomi.