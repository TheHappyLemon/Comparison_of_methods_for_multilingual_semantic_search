Dubrovnikas Pestītāja baznīca (horvātu: Crkva sv. Spasa u Dubrovniku) ir 16. gadsimtā celta renesanses stila Romas katoļu baznīca, kas atrodas Dubrovnikas vecpilsētas galvenās ielas Stradunas rietumu galā, Horvātijas dienvidos pie Adrijas jūras. 1520. gada 17. maijā Dubrovnika piedzīvoja zemestrīci, gāja bojā 20 iedzīvotāji un cieta daudzas ēkas. Baznīca celta no 1520. līdz 1528. gadam pateicībā, ka postījumi nebija vēl lielāki. 1667. gadā Dubrovnikā notika vēl spēcīgāka zemestrīce. Gāja bojā ap 5000 cilvēku. Dubrovnikas Pestītāja baznīca bija viena no nedaudzajām pilsētas celtnēm, kas zemestrīcē nesagruva.