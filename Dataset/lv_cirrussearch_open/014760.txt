Timo Bolls (vācu: Timo Boll; dzimis 1981. gada 8. martā) ir vācu galda tenisists. Ar galda tenisu sācis nodarboties četru gadu vecumā. Pašlaik (2022) atrodas pasaules ranga pirmajā divdesmitniekā, ir bijis arī pasaules ranga līderis, pēdējoreiz — 2011. gada martā. Piedalījies sešās olimpiskajās spēlēs (2000, 2004, 2008, 2012, 2016, 2020). Izcīnījis divas sudraba (2008, 2020) un divas bronzas (2012, 2016) medaļas komandu sacensībās. Ar panākumiem startējis arī Pasaules čempionātā. T. Bolls ir seškārtējs pasaules vicečempions un trīs bronzas medaļu ieguvējs. Eiropas čempionātā izcīnījis 20 zelta medaļas, no kurām vairākas ir izcīnītas vienspēlēs.