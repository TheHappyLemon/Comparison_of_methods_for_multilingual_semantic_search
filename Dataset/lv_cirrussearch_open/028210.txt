Upeslejas ir ciems Ropažu novada Stopiņu pagastā. Izvietojies Mazās Juglas krastos ziemeļos no tagad slēgtās Rīgas—Ērgļu dzelzceļa līnijas 7 km no novada un pagasta centra Ulbrokas un 19 km no Rīgas centra. Apdzīvotā vieta izveidojusies pēckara gados pie kādreizējās Daktermuižas, kas 16. gadsimta piederējusi ārstam un astronomam Zahārijam Stopijam. Ciema centrā pamatā daudzdzīvokļu māju apbūve, bet Mazās Juglas labajā krastā — privātmājas (Daktermuiža un Ābeles). Ciema teritorijā ir mazdārziņu kolonija. Upeslejās kopš 1976. gada atradās Juglas sanatorijas internātpamatskola, vēlāk — Upesleju sākumskola ar pirmsskolu, kā arī Upesleju doktorāts, Tuberkulozes un plaušu slimību centrs, pasta nodaļa, veikali un piemineklis Zahārijam Stopijam pie tuberkulozes slimnīcas.