2010. gada NBA finālsērija bija 2009.—2010. gada NBA sezonas čempionu noskaidrošanas sērija un 2010. gada NBA izslēgšanas spēļu pēdējā stadija. Austrumu konferences čempioni Bostonas "Celtics" tikās ar Rietumu konferences čempioniem Losandželosas "Lakers". Pēc septiņu spēļu sērijas beigām "Lakers" basketbolisti kļuva par 2009.—2010. gada sezonas čempioniem un komandas kapteinis Kobe Braiants saņēma Billa Rasela vārdā nosaukto finālsērijas vērtīgākā spēlētāja balvu. Finālsērijas septītā, izšķirošā, spēle notika 2010. gada 17. jūnijā, tai bija visaugstākais reitings (18,2%) pēc 1998. gada NBA finālsērijas. NBA finālsērija notika pēc 2—3—2 rotācijas, kas nozīmēja, ka "Lakers" ir mājasspēļu priekšrocības, jo viņiem bija labāks uzvarēto—zaudēto spēļu procents regulārajā sezonā nekā "Celtics". Šī bija 12. reize līgas vēsturē, kad "Celtics" un "Lakers" tikās finālā. Labāka bilance bija Bostonas klubam, kas uzvarēja iepriekšējās 9 reizēs (1959, 1962, 1963, 1965, 1966, 1968, 1969, 1984, 2008), kamēr Losandželosas klubs tikai 2 (1985, 1987). Šī bija pirmā reize kopš 2005. gada finālsērijas, kad čempiona noskaidrošanai nepieciešamas visas 7 spēles. Pirms finālsērijas abi klubi 2009.—2010. gada regulārajā sezonā tikās divreiz: 2010. gada 31. janvārī ar rezultātu 90—89 uzvarēja "Lakers" un 2010. gada 18. februārī ar rezultātu 87—86 uzvarēja "Celtics". Lūks Valtons kopā ar savu tēvu Billu Valtonu kļuva par pirmo tēvu un dēlu, kuriem katram ir izdevies izcīnīt vismaz 2 NBA čempionu titulus: Bills tos izcīnīja 1977. un 1986. gadā, Lūks — 2009. un 2010. gadā.