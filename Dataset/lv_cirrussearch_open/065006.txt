Diždadži (latīņu: Arctium) ir kurvjziežu dzimtas augu ģints. Šīs ģints dabiskais izplatības areāls ir Eiropā un Āzijā, kā arī vairākas sugas ir plaši introducētas visā pasaulē. Diždadžiem ir raksturīgas tumši zaļas lapas, kas dažām sugām var sasniegt pat 70 cm garumu. Lapas parasti ir olveida, apakšējās lapas var būt sirdsveidīgas, bet augšējās — ķīļveidīgas. Lapu apakšpuse klāta ar tīmekļmatiņiem. Parasti zied no jūlija līdz oktobrim. Augustā diždadžu ziedi ir medusbitēm nozīmīgs putekšņu un nektāra avots. Diždadža ziedkopu sedz āķveidīgi dzeloņi, kuri augam palīdz nodrošināt sēklu izplatīšanos.