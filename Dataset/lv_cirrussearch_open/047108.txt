"Šopaholiķes atzīšanās" (angļu: Confessions of a Shopaholic) ir 2009. gada romantiska komēdija, kas balstīta uz Sofijas Kinsellas grāmatu sērijas "Shopaholic" pirmajām divām grāmatām. Filmas režisors ir P. Dž. Hogans. Galvenās lomas atveido Aila Fišere, Hjū Dansijs, Kristena Ritere, Džons Gudmens, Džoana Kjūsaka, Džons Litgovs, Džūlija Hagertija un Leslija Biba. Filmas pirmizrāde notika 2009. gada 13. februārī. Rebeka Blūmvuda ir žurnāliste, kurai ir atkarība no iepirkšanās. Pārpratuma rezultātā viņa kļūst par žurnālisti žurnālā par finansēm. Jaunais darbs palīdz Rebekai stāties pretī saviem iepirkšanās laikā iegūtajiem parādiem, kā arī iemīlēties bagātā uzņēmējā.