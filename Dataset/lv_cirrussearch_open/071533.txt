Tboli vai t'boli ir viena no Filipīnu tautām, tiek pieskaitīti lumadiem. Apdzīvo Mindanao salas dienvidrietumus kalnu nogāzēs Alahas upes augštecē, kā arī vairākos piekrastes rajonos. Kopskaits tiek lēsts ap 180 tūkstošiem (0,17 % no valsts iedzīvotāju skaita) un tā ir viena no daudzskaitlīgākajām lumadu tautām. Lielākā daļa tboli mīt Dienvidkotabato (131 720; 13,5 % no iedzīvotāju kopskaita) un Sarangani (37 254; 6,7 %) provincēs. Runā tboli valodā; kā lingua franca izmanto sebuāņu, ilongu un filipīniešu valodas. Tboli lielākoties ir savas tradicionālās politeistiskās reliģijas piekritēji, kuru pēdējā laikā ietekmē kristietība un islāms.