Hamās (arābu: حماس, Ḥamās) ir Palestīnas sunnītu paramilitāra organizācija un politiskā partija, kas ieguvusi lielāko daļu vietu Palestīnas Administrācijas Likumdošanas padomē. Organizācijas nosaukums parasti tiek traktēts kā akronīms no حركة المقاومة الاسلامية (Ḥarakat al Muqāwamat al Islāmiyyah), kas nozīmē Islāmiskā pretošanās kustība. Vārdam hamās arābu valodā ir nozīmes "centība", "iedvesma", "entuziasms". Organizācija dibināta 1987. gadā pirmās palestīniešu intifādas laikā. Dibinātāji bija Musulmaņu brālības palestīniešu spārna biedri šeihs Ahmeds Jāsīns, Abdels Azīzs Rantīsī un Muhameds Taha. Eiropas Savienība, ASV, Izraēla, kā arī vairākas citas valstis uzskata Hamās par teroristisku organizāciju. 2023. gada 7. oktobrī palestīniešu kaujinieku grupējumi, galvenokārt Hamās un Palestīnas islāma džihāds, kopā ar citām grupām, piemēram, sociālistu Tautas fronte Palestīnas atbrīvošanai, no Gazas joslas veica plašu uzbrukumu Izraēlai un veica uzbrukumus Izraēlas kopienām un militārajiem spēkiem pāri robežai. Uzbrukums bija pilnīgs pārsteigums Izraēlai.