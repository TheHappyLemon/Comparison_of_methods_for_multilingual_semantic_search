1964. gada Eiropas čempionāts futbolā, toreiz saukts par Eiropas Nāciju Kausu, bija otrais Eiropas čempionāts futbolā, ko rīkoja UEFA. Finālturnīrs norisinājās Spānijā. Par Eiropas čempioniem kļuva laukuma saimnieki Spānijas izlase, kas finālā ar 2-1 uzvarēja iepriekšējos čempionus PSRS. Čempionāta formāts bija izslēgšanas turnīrs, tajā piedalījās 29 komandas. PSRS, Austrijas un Luksemburgas izlases kvalifikācijas turnīru iesāka astotdaļfinālā. Komandas aizvadīja pa divām spēlēm (izbraukumā un mājās) līdz pusfināliem. Pusfinālā iekļuvušās 4 komandas piedalījās finālturnīrā. Lielākais kvalifikācijas turnīra pārsteigums bija Luksemburgas izlases sniegums; pundurvalsts futbolisti uzvarēja Nīderlandi (1-1 un 2-1), tad nospēlēja neizšķirti ar Dāniju 3-3 un 2-2, taču zaudēja pārspēlē un neiekļuva četru labāko komandu skaitā. Četru labāko komandu skaitā, kas piedalījās finālturnīrā, iekļuva Dānija, PSRS, Ungārija un Spānija. Pusfinālā PSRS pieveica dāņus ar 3-0, savukārt Spānija spēles pagarinājumā ar 2-1 uzvarēja Ungāriju. Spēlē par 3. vietu ungāri uzvarēja dāņus ar 3-1. Finālspēlē 79 000 skatītāju priekšā spāņi, pateicoties Marselīno gūtajiem vārtiem, pieveica Padomju izlasi ar 2-1.