Žans Denī Deletrā (franču: Jean-Denis Délétraz; dzimis 1963. gada 1. oktobrī Ženēvā, Šveicē) ir šveiciešu sacīkšu pilots. Viņš ir arī bijušais Formula 1 pilots. Piedalījies pavisam 3 sacīkstēs, debitējot Austrālijas GP 1994. gadā, tomēr nav izcīnijis nevienu punktu. Labākais rezultāts kvalifikācijā šveicietim ir 24. vieta (1994. gada Austrālijas GP un 1995. gada Portugāles GP), bet sacīkstēs tā ir 15. vieta (1995. gada Eiropas GP). Pirms piedalīšanās Formula 1 sacensībās Žans bija sastopams Formula 3000 sacensībās, kur izcīnija divas 3. vietas, bet, pateicoties sponsoru atbalstam, viņš nokļuva Formula 1, kur viņa sponsoru nauda ļoti noderēja finansiālās grūtībās nonākušām F1 komandām. Pēc Formula 1 karjeras beigšanas ar dažādiem panākumiem piedalījās daudzos salonautomobiļu čempionātos.