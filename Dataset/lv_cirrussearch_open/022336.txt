Provansa-Alpi-Azūra krasts (franču: Provence-Alpes-Côte d'Azur) ir reģions Francijas dienvidaustrumos pie Vidusjūras. Tas ir viens no 27 Francijas reģioniem, kas sastāv no 6 departamentiem kā Augšalpi, Piejūras Alpi, Bušdirona, Vāra, Voklīza un Augšprovansas Alpi. Reģionā ir iekļauta arī vēsturiskā Provansa. Robežojas ar Itāliju austrumos, ar Langdoka-Rusijona rietumos, kā arī ar Rona-Alpi ziemeļos, bet dienvidos apskalo Vidusjūra. 2010. gadā Provansa-Alpi-Azūra krastā dzīvoja aptuveni pieci miljoni iedzīvotāju. Pēc šī rādītāja tas ir trešais lielākais Francijas reģions, kurā dzīvo 7,6% no kopējā Francijas iedzīvotāju skaita. Kopējā platība ir 31 400 km2 un tas ir astotais lielākais Francijas reģions pēc platības un aizņem 5,8% no kopējās Francijas teritorijas. Administratīvais centrs un lielākā pilsēta ir Marseļa, bet nākamās lielākās pilsētas ir Nica un Tulona.