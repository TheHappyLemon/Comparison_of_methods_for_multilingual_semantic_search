Turānas līdzenums vai Turānas zemiene (kazahu: Тұран ойпаты, uzbeku: Turon tekisligi, turkmēņu: Turan pesligi) ir apmēram 2 miljonus km² plašs reģions Āzijā — Kazahstānas un Vidusāzijas līdzenā daļa uz austrumiem no Kaspijas jūras un uz dienvidiem no Urāliem. Ietilpst Kazahstānas, Uzbekistānas un Turkmenistānas teritorijā. Līdzenuma dienvidu daļā atrodas Karakums un Kizilkums, centrālajā daļā — Ustjurts, bet ziemeļos — Arāla Karakums. Ap izsīkušo Arāla jūru atrodas plašs beznoteces rajons. Caur Turānas līdzenumu tek Sirdarjas upe. Lielākās pilsētas atrodas Horezmas reģionā — Nukusa, Dašoguza, Urgenča. Mangišlakas pussalas reģionā — naftas un dabasgāzes ieguve. Maksimālais augstums virs jūras līmeņa — 992 metri.