Innuendo ir rokgrupas Queen 14. studijas albums. Tas tika izdots 1991. gada 5. februārī. Tas ir arī pēdējais studijas albums, kurš tika izdots solista Fredija Merkūrija dzīves laikā. Vairākās Eiropas valstīs albums nedēļām ilgi turējās pārdotāko albumu topa augšgalā, piemēram, Šveicē tas astoņas nedēļas bija pieprasītākais mūzikas albums. Albums tika ierakstīts, kad Merkūrija AIDS infekcija bija sasniegusi pēdējo pakāpi. Vairāku dziesmu zemteksti jau liecināja par tuvojošos nelaimi. Albums piedāvā ļoti dažādas dziesmas ar plašu emociju gammu. Albuma noformējumu un dizainu izstrādāja Queen kopā ar Ričardu Greju.