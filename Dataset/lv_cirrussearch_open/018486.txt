Mazais Belts (dāņu: Lillebælt) ir jūras šaurums Dānijā, viens no trijiem šaurumiem, kas savieno Baltijas jūru ar Kategatu un tālāk ar Ziemeļjūru. Šauruma rietumu krastā atrodas Jitlandes pussala un Alsas sala, austrumu krastā — Fīna, Ēre un vairākas mazākas salas. Šauruma garums ir ap 70 km, platums vidēji ap 10—20 km, bet šaurākajā vietā — 700 m. Šaurumu šķērso divi tilti — atklāti 1935. un 1970. gadā. Caur Mazo Beltu izplūst 9% no ūdens apmaiņas tilpuma starp Baltijas jūru un Kategatu.