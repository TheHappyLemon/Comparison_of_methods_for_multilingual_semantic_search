Zvirbuļu infrakārta (Passerida) ir dziedātājputnu (Passeri) infrakārta. Nesenā pagātnē dziedātājputnu apakškārta tika iedalīta divās lielās grupās — divās parvokārtās: zvirbuļu parvokārtā un vārnu parvokārtā (Corvida). Tomēr ģenētisko pētījumu rezultātā atklājās, ka vārnu parvokārta nav monofilētiska, tādēļ to mūsdienās sistemātikā vairs neizmanto. Toties zvirbuļu parvokārtas taksons tiek plaši izmantots arī mūsdienās, dodot priekšroku infrakārtas nosaukumam. Zvirbuļu infrakārta ir lielākā zvirbuļveidīgo putnu grupu, kas mūsdienās tiek sadalīta 3 virsdzimtās. Joprojām nav atbildēts uz visiem neskaidrajiem jautājumiem un esošajā sistemātikā joprojām iespējamas izmaiņas.