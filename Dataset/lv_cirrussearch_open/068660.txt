Gregors XIV (latīņu: Gregorius XIV; dzimis 1535. gada 11. februārī, miris 1591. gada 16. oktobrī), īstajā vārdā Nikolo Sfondrato (Niccolò Sfondrati), bija Romas pāvests no 1590. gada decembra līdz 1591. gada oktobrim. Gregors XIV bija pāvesta Urbāna VII pēctecis. Pirms kļūšanas par pāvestu Gregors XIV bija Kremonas bīskaps. 1583. gadā pāvests Gregors XIII viņu iecēla par kardinālu. Pāvesta krēslā Gregors XIV turpināja savu priekšteču darbus. Viņš iesaistījās Francijas ticības karā starp katoļiem un hugenotiem. Viņš bija pret Francijas karali Anrī IV, kuru 1585. gadā pāvests Siksts V bija pasludinājis par ķeceri, apšaubot viņa tiesības sēdēt karaļa tronī. Lai arī Anrī IV 1589. gadā apsolīja kļūt par katoli, Gregora XIV laikā viņš savu solījumu vēl nebija izpildījis.