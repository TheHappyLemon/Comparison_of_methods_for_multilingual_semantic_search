Ivans Rodrigess (spāņu: Iván Rodríguez Torres; dzimis 1971. gada 30. novembrī) ir bijušais Puertoriko beisbolists, spēlējis ķērāja pozīcijā. Karjeras laikā pārstāvējis Teksasas "Rangers" (divas reizes), Floridas "Marlins", Detroitas "Tigers", Ņujorkas "Yankees", Hjūstonas "Astros" un Vašingtonas "Nationals" klubus. Taču lielāko karjeras daļu aizvadījis "Rangers" sastāvā. I. Rodrigess MLB līgā debitēja 1991. gada 20. jūlijā. Viņš tiek uzskatīts par vienu no visu laiku izcilākajiem ķērājiem līgas vēsturē, kā arī tiek uzskatīts par vienu no visu laiku izcilākajiem aizsardzības tipa ķērājiem. I. Rodrigess 1999. gadā tika atzīts par Amerikāņu līgas vērtīgāko spēlētāju (MVP). 2003. gadā "Marlins" sastāvā viņš izcīnīja uzvaru Pasaules sērijā, vēl 2006. gadā spēlēja Pasaules sērijā "Tigers" sastāvā. 14 reizes ticis iekļauts startam Visu zvaigžņu spēlē.