Dumitru Dedju (Dumitru Dediu, dzimis Mitike Dedju [Mitică Dediu] 1942. gada 12. maijā, miris 2013. gada jūlijā) bija Rumānijas lidotājs, pulkvežleitnants. 1981. gadā viņš bija Rumānijas pirmā kosmonauta Dumitru Prunarju dublieris. Mitike Dedju piedzima Galacā. 1961. gadā viņš absolvēja Vasiles Aleksandri Fizikas un matemātikas skolu. Pēc tam viņš gāja kursos Traiana Vuias Aviācijas skolā. Vēlāk Militārās tehnikas akadēmijā Dedju ieguva elektronikas inženiera diplomu. Pēc tam viņš sāka dienestu Rumānijas gaisa spēkos. 1977. gada aprīlī kosmiskajam lidojumam ar PSRS kosmosa kuģi Rumānijas Gaisa spēku vadība sāka meklēt pretendentus gan starp kara lidotājiem gan civilajiem inženieriem. Mitike Dedju pieteicās. Septembrī 7 kandidāti sāka specializētas apmācības Rumānijā (teorija Bukarestes kara akadēmijā, treniņlidojumi, fiziski treniņi un krievu valodas apmācība). Pēc pretendentu atsijāšanas, decembrī tika nolemts uz Maskavu sūtīt 3 kandidātus. 1978. gada 20 martā, pēc mēneša ilgām medicīnas pārbaudēm Maskavā, Mitike Dedju un Dumitru Prunarju sāka kosmisko apmācību Kosmonautu sagatavošanas centrā Interkosmos 2. grupā. Pēc ieskaitīšanas kosmonautu grupā PSRS puses spiediena rezultātā Dedju oficiāli mainīja vārdu uz Dumitru. Viņam no dzimšanas bija vārds Mitike (Mitică), kas ir pamazināmā forma no Dumitru. Kādam likās, ka kosmonautam nav piemērota vārds Mitike, kas ir līdzīgs krievu vārdam Mitjka (Митька). 1980. gadā no oktobra līdz decembrim Dedju trenējās Sojuz kosmosa kuģa apkalpē kopā ar Juriju Romaņenko. Sākotnēji viņu apkalpe tika uzskatīta par pirmo, bet 1981. gada 13. maijā Valsts komisija lēma, ka Prunarju būs pamatapkalpē, bet Dedju būs dublieru (rezerves) apkalpē. Dumitru Prunarju kosmosā devās 1981. gada 14. maijā kosmosa kuģī Sojuz-40, un Dedju bija viņa dublieris. Pēc atgriešanās Rumānijā Dumitru Dedju vairākus gadus lidoja, līdz tika pārcelts darbā Militārās aviācijas pavēlniecībā. Pēc revolūcijas 1989. gadā Dedju strādāja Aizsardzības ministrijas pārvaldījumā esošajā lidsabiedrībā Romavia par lidojuma inženieri. Dumitru Dedju no bruņotajiem spēkiem atvaļinājās 1997. gadā pulkvežleitnanta pakāpē. Dumitru Dedju nomira 2013. gada jūlija sākumā no alcheimera un parkinsona slimības. Apglabāts 2013. gada 11. jūlijā.