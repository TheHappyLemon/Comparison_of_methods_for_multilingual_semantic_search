Katarīna ("Kati") Vilhelma (vācu: Katarina ("Kati") Wilhelm; dzimusi 1976. gada 2. augustā Šmalkaldenā, Vācijā) ir bijusī vācu biatloniste. Savu profesionālo karjeru sāka kā distanču slēpotāja 1983. gadā, tieši šajā sporta veidā viņa debitēja ziemas olimpiskajās spēlēs 1998. gadā Nagano. Jau nākamjā gadā viņa pārgāja uz biatlonu, kur guvusi ievērojamus panākumus. 2002. gada Olimpiskajās spēlēs Soltleiksitijā viņa bija veiksmīgākā biatloniste ar divām zelta un vienu sudraba medaļu. 2006. gada spēlēs Turīnā K. Vilhelma bija Vācijas delegācijas karognesēja Olimpiādes atklāšanas ceremonijā. Arī šajās spēlēs viņa izcīnīja trīs medaļas. Karjeras laikā izcīnījusi 13 Pasaules čempionātu medaļas, tai skaitā piecas zelta medaļas. Pēc neveiksmīgās ceturtās Olimpiādes 2010. gadā Vankūverā, kurā K. Vilhelma izcīnīja tikai vienu medaļu - bronzu kopā ar Vācijas stafetes komandu, paziņoja par karjeras beigām un 2010. gada sezonas noslēgumā Hantimansijskā aizvadīja savu pēdējo sacīksti kā profesionāle.