Elisone Fēliksa (angļu: Allyson Felix; dzimusi 1985. gada 18. novembrī Losandželosā, Kalifornijas štatā, ASV) ir amerikāņu vieglatlēte, sprintere. Viņa ir astoņkārtēja pasaules čempione un četrkārtēja olimpiskā čempione dažādās sprinta individuālajās un stafešu distancēs. Pasaules rekorda līdzautore ASV komandas sastāvā 4x100 metru stafetē. 2004. gada Atēnu un 2008. gada Pekinas Olimpiskajās spēlēs E. Fēliksa izcīnīja sudraba medaļas 200 m distancē, piekāpjoties vienīgi Veronikai Kempbelai. Toties Olimpisko zeltu Pekinas Olimpiskajās spēlēs E. Fēliksa ieguva ASV komandas sastāvā uzvarot 4x400 metru stafetē. 2012. gada Londonas Olimpiskajās spēlēs viņa uzvarēja gan 200 m individuālajā distancē, gan 4x100 m stafetē, kur kļuva arī par pasaules rekorda līdzautori ASV komandas sastāvā, bet vieglatlētikas sacensību pēdējā dienā arī 4x400 m stafetē. E. Fēliksai ir arī astoņas zelta medaļas pasaules čempionātos 200 m, 4x100 m un 4x400 m distancēs. Ar Pasaules čempionātos un Olimpiskajās spēlēs kopā izcīnītajām 16 medaļām E. Fēliksa ir viena no medaļām bagātākajām sportistēm vieglatlētikas vēsturē.