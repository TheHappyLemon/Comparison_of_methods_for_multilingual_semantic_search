Soudal–Quick-Step (UCI komandas kods: SOQ) ir Beļģijas UCI ProTour riteņbraukšanas komanda. Komandas ilggadējs sponsors Quick Step ir lamināta grīdas segumu ražotājs. Komanda tika izveidota 2003. gadā kā Quick Step-Davitamon, apvienojot darbiniekus un sportistus no Domo-Farm Frites un Mapei-Quick Step, kura pēc deviņu gadu pastāvēšanas tika likvidēta. 2003. un 2004. gadā komandas pārstāvis Paolo Betīni ieguva UCI pasaules kausu, kā arī uzvarēja 2004, gada Olimpiskajās spēlēs grupas braucienā. 2005. gada UCI ProTour sezonā komandu pārsauca par Quick Step-Innergetic un tā uzvarēja vairākās klasiskajās sacensībās: Toms Bonens uzvarēja Flandrijas tūrē un Parīze-Rubē, Filipo Pocato HEW Cyclassics braucienā un Paolo Betīni Züri-Metzgete un Giro di Lombardia. 2005. gada beigās T. Bonens uzvarēja Pasaules čempionātā Madridē grupas braucienā un Maikls Rodžerss uzvarēja individuālajā braucienā. 2006. gadā Bonens saglabāja Flandrijas tūres uzvarētāja titulu un Tour de France laikā 4 posmus bija līdera lomā, F. Pozcato uzvarēja Milāna – Sanremo braucienā. Paolo Betīni uzvarēja Pasaules čempionātā Zalcburgā un saglabāja Giro di Lombardia titulu. 2007. gadā Bonens uzvarēja Tour de France sprinteru kategorijā, uzvarot divos posmos. Betīni aizstāvēja savu pasaules čempiona titulu Štutgartē. 2008. gadā Gerts Stēgmanss uzvarēja Tour de France pēdējā posmā Elizejas laukos. Pēc Pasaules čempionāta Varēzē karjeru beidza Paolo Betīni. 2008. un 2009. gadā Steins Devolders uzvarēja Flandrijas tūrē un Toms Bonens Parīze – Rubē.