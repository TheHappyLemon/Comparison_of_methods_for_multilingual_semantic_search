Emeralda Lilija Finela (angļu: Emerald Lilly Fennell; dzimusi 1985. gada 1. oktobrī) ir angļu aktrise, kinorežisore un scenāriste. Saņēmusi vairākus apbalvojumus, tai skaitā Amerikas Kinoakadēmijas balvu un divas BAFTA kino balvas, kā arī trīs Emmy balvas un trīs Zelta globusa balvas nominācijas. Karjeras sākumā atveidojusi lomas tādās vēsturiskajās filmās, kā Albert Nobbs (2011), "Anna Kareņina" (2012) un "Dāņu meitene" (2015). Atveidojusi arī galveno lomu seriālā Call the Midwife (2013—2017). Par lomu Netflix seriālā "Kronis" (2019—2020) nominēta Emmy balvai. Nominēta divām Emmy balvām kā seriāla "Nogalināt Īvu" (Killing Eve, 2019) scenāriste. 2020. gadā režisējusi savu pirmo filmu "Daudzsološa jauna sieviete" (2020) par ko saņēmusi Kinoakadēmijas balvu kategorijā "Labākais oriģinālscenārijs". Filmu nominēja arī kategorijās "Labākā filma" un "Labākais režisors". 2023. gadā iznāca Finelas psiholoģiskā trillera filma Saltburn.