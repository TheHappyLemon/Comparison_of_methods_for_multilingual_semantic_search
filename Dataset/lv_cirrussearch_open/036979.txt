Šis raksts ir par augiem. Par apdzīvotu vietu skatīt rakstu Vecvilgāle. Niedres (Phragmites) ir segsēkļu grupas graudzāļu dzimtas ģints. Tās ir spēcīgi daudzgadīgi augi, kam ziedkopas ir lielas, izplestas skaras. Ziedkopās daudz mazu vārpiņu, katrā no tām ir 3—7 no sāniem saspiesti ziedi, kas ir drusku atbīdīti viens no otra. Vārpiņas apakšējais zieds ir vīrišķais, tam, atšķirībā no sievišķajiem, nav matiņu uz ass. Pārējie ziedi vārpiņā ir divdzimumu, ar baltiem matiņiem pārklātu asi. Vārpiņas plēksnes viena garāka par otru, bet abas ir īsākas par zieda plēksnēm, kas arī ir nevienādas. Putekšņlapas ziedā ir 3, drīksnas plūksnainas, tumši sarkanas. Auglis niedrēm ir eliptiski iegarens graudenis. Latvijā sastopama viena, ļoti izplatīta, suga — parastā niedre.