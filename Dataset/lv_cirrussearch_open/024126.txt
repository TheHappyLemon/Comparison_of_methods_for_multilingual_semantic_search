Marks Aurēlijs Kommods Antonijs Augusts (latīņu: Marcus Aurelius Commodus Antoninus Augustus; dzimis 161. gada 31. augustā, miris 192. gada 31. decembrī) bija Romas imperators laikā no 177. līdz 192. gadam. Kopā ar savu tēvu Marku Aurēliju valdīja laikā no 177. gada līdz tēva nāvei 180. gada 17. martā, pēc tam līdz savai nāvei valdīja viens pats. Bija pirmais gandrīz simts gadus ilgā laikposmā, kas par imperatoru kļūst pēc sava tēva. Tāpat bija pirmais imperators, kura tēvs un vectēvs bijuši divi iepriekšējie imperatori. Kommods bija pirmais un līdz 337. gadam vienīgais, kas dzimis sava tēva valdīšanas laikā. Viņš bija pēdējais Antonīnu dinastijas imperators. Kommoda valdīšanas laikā notika bezprincipiāla amatu pārdošana. Jau agrā vecumā 172. gadā pavadījis savu tēvu karagājienā pret markomāņiem un bijis liecinieks veiksmīgajam kara noslēgumam un sava tēva triumfam. Atšķirībā no viņa tēva Marka Aurēlija valdīšanas laika, Kommoda valdīšana bija relatīvi militāri mierīga, toties šai laikā bija nepārtraukta politiska spriedze ko tikai pastiprināja paša imperatora reizēm neadekvātā uzvedība. Kommods kultivēja stipru personības kultu un lika sevi atveidot daudzās statujās kā dievu Herkulesu. Valdīšanas beigu posmu raksturo aizvien pieaugoša Kommoda lielummānija visās jomās. Ticis nogalināts 192. gadā galma sazvērestībā.