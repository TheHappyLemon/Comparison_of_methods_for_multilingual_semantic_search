Serious Request (latviešu: nopietns lūgums) ir Nīderlandes nacionālās radio stacijas 3FM aizsākts Ziemassvētku labdarības maratons. Maratons notiek nedēļu pirms Ziemassvētkiem un tā laikā cilvēki var izvēlēties dziesmu apmaiņā ziedojot naudu labdarības mērķim. Lai piesaistītu cilvēku uzmanību, maratona laikā trīs dīdžeji dzīvo stikla studijā lielpilsētas centrā. Visu maratonu var vērot arī tiešraidē televīzijā. Katru gadu stikla studija maina gan pilsētu, gan labdarības mērķi. Lielākā daļa iesaistīto radio katru gadu izvēlas citu mērķi, kam ziedot naudu. Līdz šim nauda ir ziedota Dārfūras karā cietušajiem, bērniem Kongo Demokrātiskajā Republikā, tīram dzeramajam ūdenim trešās pasaules valstīs, kara bēgļiem, malārijas pacientiem, AIDS ārstēšanai, jaunajām māmiņām no kara plosītiem reģioniem u.c. Latvijā šī labdarības projekta ietvaros kopš 2014. gada Rīgā notiek "Dod pieci" labdarības akcija.