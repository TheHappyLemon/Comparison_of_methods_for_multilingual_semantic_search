Memorands par drošības garantijām saistībā ar Ukrainas pievienošanos Līgumam par kodolieroču neizplatīšanu (angļu: Memorandum on Security Assurances in connection with Ukraine's accession to the Treaty on the Non-Proliferation of Nuclear Weapons) ir Ukrainas, Krievijas, Lielbritānijas un ASV parakstīta vienošanās sniegt Ukrainai drošības garantijas saistībā ar tās apņemšanos neizplatīt kodolieročus. Pirmais šā memoranda punkts ir parakstītājvalstu garantija cienīt Ukrainas neatkarību, suverenitāti un robežas. Memorandu kā neatkarīga valsts ir parakstījusi arī pati Ukraina. Vienlaikus līdzīgi memorandi par drošības garantijām tika parakstīti ar Baltkrieviju un Kazahstānu. Šīs divas valstis pievienojās Kodolieroču neizplatīšanas līgumam nedaudz agrāk. 2022. gada 5. decembrī, Budapeštas memoranda parakstīšanas 28. gadadienā, Krievija veica raķešu uzbrukumu Ukrainas kritiskajai infrastruktūrai. Šajā sakarā Ukrainas Ārlietu ministrija paziņoja, ka "nekādi līgumi ar Krieviju nedarbojas".