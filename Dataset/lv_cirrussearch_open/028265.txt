Radikāli kreiso koalīcija jeb SYRIZA (grieķu: Συνασπισμός Ριζοσπαστικής Αριστεράς, Synaspismós Rizospastikís Aristerás) ir Grieķijas kreisā spārna politiskā partija, kas dibināta 2004. gadā kā koalīcija no kreisā spārna un radikālajām kreisajām partijām. Tā ir lielākā partija Grieķijas parlamentā un tās vadītājs ir šībrīža Grieķijas premjerministrs Aleksis Ciprs. Koalīcija sastāv no plašas neatkarīgu politiķu grupu kopas, kopā trīspadsmit politiskajiem spēkiem, ieskaitot sociāldemokrātiem, demokrātiskajiem sociālistiem, kreisajiem patriotiem, feministiem un zaļajiem kreisajiem, kā arī maoistiem, trockistiem, eirokomunistiem un arī eiroskeptiķiem. Partijas ideoloģija ir sekulāra, tās daudzie biedri kas ir kristieši un ateisti iebilst pret valsts uzturētās Grieķijas ortodoksālās baznīcas privilēģijām. Kopš 2013. gada koalīcija ir apvienota vienā partijā, lai arī tās nosaukums ir saglabājies. SYRIZA tiek raksturota kā destabilizējoša partija, kuras panākumi ir "šokējuši ES". Lai arī tā ir atmetusi veco identitāti kā galēji kreisa protesta balss, kļūstot vairāk par populistisku partiju un uzsverot, ka tā nepametīs Eirozonu, tās vadītājs Aleksis Ciprs ir izteicies "eiro nav mans fetišs". Eiropas Parlamenta viceprezidents un SYRIZA EP deputāts Dimitris Papadimulis uzsvēris, ka Grieķijai jābūt "cienījamai Eiropas Savienības un Eirozonas dalībniecei" un, ka "netiek apsvērta izstāšanās no Eirozonas". Lai arī Ciprs ir skaidrojis, ka SYRIZA "neatbalsta nekāda veida eiroskeptismu", partija tiek uzskatīta par mēreni eiroskeptisku organizāciju.