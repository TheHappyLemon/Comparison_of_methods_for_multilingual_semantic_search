Andrea Henkele (vācu: Andrea Henkel; dzimusi 1977. gada 10. decembrī) ir bijusī vācu biatloniste. Pasaules kausa posmos piedalījās kopš 1998.—1999. gada sezonas. A. Henkele sākumā nodarbojās ar distanču slēpošanu (viņas vecākā māsa Manuela Henkele ir slēpotāja, bijusi Vācijas izlasē), taču vēlāk, kad sieviešu biatlons iekļuva Olimpisko spēļu programmā, specializējās biatlonā. A. Henkele ir uzvarējusi 46 Pasaules kausa posmos (22 uzvaras individuālajās distancēs) un ir izcīnījusi astoņas Pasaules čempionāta zelta medaļas. Olimpiskajās spēlēs debitēja Soltleiksitijā 2002. gadā, kur izcīnīja divas zelta medaļas — individuālajā klasiskā biatlona distancē un stafetē. Nākamajās Olimpiskajās spēlēs viņai tik labi vairs neveicās un medaļas tika iegūtas tikai 4×6 km stafetē kopā ar Vācijas komandu: sudrabs 2006. gadā Turīnā un bronza 2010. gadā Vankūverā. Piedalījās arī 2014. gada ziemas olimpiskajās spēlēs, kur augstākais sasniegums bija sieviešu stafetē izcīnītā 11. vieta. Karjeru noslēdza pēc 2013.—2014. gada sezonas. 2014. gada oktobrī apprecējusies ar amerikāņu biatlonistu Timu Bērku.