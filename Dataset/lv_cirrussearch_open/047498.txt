Rozetes logs jeb rozes logs (angļu: rose window) ir liels, apaļš logs, ar radiālām dekoratīvām rūtīm sadalīts sektoros stilizēta zieda vai zvaigznes veidā, un iestiklots ar vitrāžas stiklu. Kaut arī retumis tas ir sastopams arī romāņu stila celtnēs, taču parasti tas ir gotiskās arhitektūras elements, kas iekomponēts sakrālo celtņu fasādēs samērā augstu virs ieejas durvīm, nodrošināja tempļu iekštelpās bagātīgu apgaismojumu. Romāņu stila perioda sākumā rozetes logi bija samērā vienkārši. Tie sastāvēja no šaurām radiālām rūtīm, kas ar šaurāko galu atdūrās pret aplīti loga centrā, bet otrs platākais gals iegāja gar loga perimetru izveidotajos arkveida iedobumos. Vēlāk, pārejot no romānikas uz gotisko stilu, rozetes zīmējums kļuva aizvien sarežģītāks, bet gotikas beidzamajā posmā bija pavisam samezglots. Skaistākie rozetes logi ir sastopami franču katedrālēs, piemēram, Parīzes Dievmātes katedrālē, Amjēnas katedrālē, Šartras Dievmātes katedrālē, Ruānas Katedrālē, Orleānas katedrālē, Boves Sv. Pētera katedrālē u.c. 19. gadsimtā, atjaunojoties interesei par gotiku, rozetes logi (ko dažkārt sauc arī par Katrīnes rozi), sāka izplatīties visā pasaulē gan baznīcās, gan arī dažādās laicīgajās neogotikajās celtnēs. Rozetes logi ir sastopami arī Latvijas arhitektūrā, piemēram, Daugavpils Mārtiņa Lutera evaņģēliski luteriskā baznīcā.