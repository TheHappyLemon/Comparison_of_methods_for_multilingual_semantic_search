Aschiza ir viena no divām Cyclorrhapha sekcijām, kas pieder pie mušu infrakārtas (Muscomorpha). Otra Cyclorrhapha mušu sekcija ir Schizophora. Aschiza sekcijā apvienotas 7 dzimtas, kas tiek iedalītas 2 virsdzimtās. Lielākās ir ziedmušu dzimta (Syrphidae) un kuprmušu dzimta (Phoridae), kuru pārstāvji sastopami arī Latvijā. Visas šīs sekcijas sugas apvieno tas, ka tām atšķirībā no Schizophora sekcijas mušu sugām kūniņas attīstības stadijā uz galvas neveidojas iespaidīgais, balonveidīgais pieres vezikulārais orgāns — ptilinum, ar kura palīdzību Schizophora sekcijas mušas atspiež vaļā ar cirkulāro šuvi atdalīto kūniņas galu.