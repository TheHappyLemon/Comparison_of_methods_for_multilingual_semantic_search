Metjū Reimonds Dilons (angļu: Matthew Raymond Dillon; dzimis 1964. gada 18. februārī) ir amerikāņu aktieris un kinorežisors. Kino debitējis ar filmu Over the Edge (1979). Kļuvis par pusaudžu elku, piedaloties tādās filmās kā My Bodyguard (1980), Little Darlings (1980), Tex (1982), "Izaicinājums" (Rumble Fish, 1983), The Outsiders (1983) un The Flamingo Kid (1984). Savus panākumus turpinājis ar filmām "Aptieku kovbojs" (1989), Singles (1992), The Saint of Fort Washington (1993), "Pāri līķiem" (1995), "Skaistās meitenes" (Beautiful Girls, 1996), "Šurpu turpu" (In & Out, 1997), "Šis un tas par Mēriju" (1998) un "Briesmu lietas" (1998). Slavenais kinokritiķis Rodžers Īberts 1991. gada rakstā minēja Dilonu kopā ar Šonu Pennu kā labāko aktieri savā vecuma grupā. 2002. gadā Dilons režisēja savu pirmo filmu City of Ghosts. 2000. gados piedalījies tādās filmās kā Factotum (2005), "Tu, es un Duprī" (2006), Nothing but the Truth (2008), Sunlight Jr. (2013), "Aiziet skaisti" (2017) un "Māja, ko uzcēla Džeks" (2018). Par filmu "Sadursme" (2004), Dilons saņēma Independent Spirit Award balvu, kā arī tika nominēts Zelta globusa balvai un Amerikas Kinoakadēmijas balvai kategorijā labākais aktieris otrā plāna lomā. 2015. gadā piedalījies Fox seriāla Wayward Pines pirmajā sezonā, par ko viņš tika nominēts Saturna balvai.