Fahretins Džireklibatirs (turku: Fahrettin Cüreklibatır; dzimis 1937. gada 8. septembrī, miris 2022. gada 28. jūnijā), plašāk zināms ar skatuves pseidonīmu Džinejts Arkins (turku: Cüneyt Arkın), bija turku kinoaktieris, režisors, producents un cīņas mākslas profesionālis. Filmējies apmēram 300 filmās un televīzijas seriālos. Arkins savā četras dekādes ilgajā karjerā filmējās gan oriģinālfilmās, gan mokbasteros. Savas karjeras sākumā Arkins izpelnījās uzmanību ar lomām vēsturiskajās drāmās Malkoçoğlu Cem Sultan un Battal Gazi, kur darbība norisinājās Osmaņu impērijas un Rumas sultanāta laikos. Guvis panākumus asa sižeta filmās, 1970. gadu beigās viņš sāka filmēties politiskajās drāmās. Džinejts Arkins un Fatma Girika ir viens no populārākajiem Turcijas kino ekrāna pāriem. 1980. gados Arkins filmējās mazbudžeta, zinātniskās fantastikas, cīņas mākslas filmā Dünyayı Kurtaran Adam (zināma arī kā "turku Zvaigžņu kari"), zināma ar to, ka tajā izmantotas ainas no filmas "Zvaigžņu kari: Jaunā cerība". Mūsdienās šī B klases filma ir iemantojusi kulta filmas statusu.