Marvel Cinematic Universe (saīsināti MCU) ir ASV mediju franšīze un kopīgais visums, kas centrējas ap supervaroņu filmu sēriju, ko producē Marvel Studios un kas ir balstīta uz Marvel Comics radīto komiksu tēlu piedzīvojumiem. Franšīze sevī ietver komiksu izdevumus, īsfilmas, televīzijas seriālus un pilnmetrāžas filmas. Paplašinātais visums, gluži tāpat kā oriģinālais Marvel Universe visums komiksos, tika veidots savienojot vairākus sižeta elementus, notikumus un varoņus. Marvel Studios visas izdotās filmas iedala "fāzēs", no kurām pirmās trīs fāzes zināmas kā "Bezgalības sāga" un sekojošās trīs fāzes kā "Multivisuma sāga". Pirmā MCU filma ir "Dzelzs vīrs" (2008), kas aizsāka pirmo fāzi un tā noslēdzās ar filmu "Atriebēji" (2012). Otrā fāze sākas ar filmu "Dzelzs vīrs 3" (2013) un beidzās ar filmu "Skudrcilvēks" (2015). Trešā fāze sākās ar filmu "Kapteinis Amerika: Pilsoņu karš" (2016) un noslēdzās ar filmu "Zirnekļcilvēks: Tālu no mājām" (2019). Ceturtā fāze sākās ar filmu "Melnā atraitne" un noslēdzās ar filmu "Melnā Pantera: Vakanda mūžam" (2022). Filma "Skudrcilvēks un Lapsene: Kvantmānija" (Ant-Man and the Wasp: Quantumania, 2023) iesāka piekto fāzi, kas noslēgsies ar filmu Thunderbolts (2024), un sestā fāze sāksies ar filmu Fantastic Four (2024). Sestā fāze un "Multivisuma sāga" noslēgsies ar filmām Avengers: The Kang Dynasty (2025) un Avengers: Secret Wars (2025). Marvel Television izvērsa visumu līdz televīzijai ar seriālu "Drošības aģenti V.A.I.R.O.G.S", ko 2013. gadā sāka rādīt kanālā ABC, kam sekoja seriāls Marvel's Daredevil straumēšanas platformā Netflix un Runaways platformā Hulu. 2018. gadā kabeļtelevīzijas kanālā Freeform sāka demonstrēt seriālu Cloak & Dagger. Marvel Television producē seriālu Agents of S.H.I.E.L.D.: Slingshot. Katrai filmai un lielākajai daļai seriālu tiek izdoti skaņu celiņu albumi, kuros ir apkopotas jau esošās dziesmas, kas dzirdamas filmā. MCU sevī ietver Marvel Cinematic Universe komiksus, ko izdod Marvel Comics. Tāpat Marvel Studios producē Marvel One-Shots un vīrusu mārketinga kampaņas savām filmām un visumam ar viltotu ziņu pārraidēm WHIH Newsfront. Filmu sērijas franšīzē šobrīd ir izdotas 31 filma. Tās galvenie varoņi ir Dzelzs vīrs (Roberts Daunijs jaunākais), Halks (Edvards Nortons un Marks Rafalo), Tors (Kriss Hemsvorts), Kapteinis Amerika (Kriss Evanss) un Niks Furijs (Semjuels Džeksons). Fils Kolsons, ko atveido Klarks Gregs, ir sākotnējais MCU personāžs un vienīgais visuma personāžs, kas ir parādījies dažādos visuma mediju formātos.