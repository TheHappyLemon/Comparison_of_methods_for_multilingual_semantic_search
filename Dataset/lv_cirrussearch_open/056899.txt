Fraņo Tudžmans (horvātu: Franjo Tuđman, izrunā: [frǎːɲo tûdʑman], dzimis 1922. gada 14. maijā, miris 1999. gada 10. decembrī) bija Horvātijas politiķis un vēsturnieks, no 1990. līdz 1999. gadam bija Horvātijas prezidents. 1991. gadā, neilgi pēc Horvātijas valsts izveides, sākās etniskie nemieri, kā rezultātā izcēlās Horvātijas karš, kas ilga līdz 1995. gadam. Fraņo Tudžmans bija viens no valstsvīriem, kas parakstīja Deitonas līgumu, ar kuru tika pārtraukta karadarbība bijušās Dienvidslāvijas teritorijā. Viņš vairākkārtīgi bija izpelnījies Rietumu valstu kritiku par autokrātisku pārvaldi Horvātijā.