She's My Kind of Girl ir Benni Andešona un Bjērna Ulveusa sarakstīta un izpildīta dziesma, kas tika izdota 1970. gadā — divus gadus pirms mūziķu pievienošanās grupai ABBA. Dziesma tika ierakstīta 1969. gada novembrī vai decembrī zviedru filmai Inga II: The Seduction Of Inga, kas guva panākumus ASV filmu industrijā. Šajā laikā abu mūziķu grupas — Benni Andešona Hep Stars un Bjērna Ulveusa Hootenany Singers — bija izjukušas, tādēļ mūziķi vērsās pie Zviedrijas mūziķu apvienības, kur viņi no Polar ierakstu kompānijas dibinātājiem guva iespēju ierakstīt dziesmu šai filmai. 1970. gada martā dziesma tika izdota kā pirmais dueta Björn & Benny singls. Divus gadus vēlāk tā tika izdota kā singls Japānā, kur singls sasniedza 1. vietu valsts dziesmu topā un pārdeva 500 tūkstošus kopiju. 1973. gadā She's My Kind of Girl tika iekļauta arī ABBA debijas albumā Ring, Ring, lai gan grupas dalībnieces Angnēta Feltskūga un Anni Frida Lingstade nepiedalījās dziesmas ierakstīšanā, kaut arī Bjērns apgalvo, ka vismaz viena no grupas dalībniecēm dziedāja vokāla harmonijas. Zviedrijā dziesma tika izdota singla Ring, Ring b-pusē. She's My Kind of Girl ir vienīgā ABBA dziesma, kas nav stereo formātā, bet gan "neīstajā stereo", kurā abās stereo pusēs tiek raidīts tas pats signāls.