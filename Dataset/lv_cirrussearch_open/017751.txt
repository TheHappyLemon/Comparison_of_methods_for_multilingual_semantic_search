Berestečko (ukraiņu: Берестечко) ir rajona nozīmes pilsēta Ukrainas ziemeļrietumos, Volīnijas apgabala Luckas rajonā pie Stiras upes. Pilsētas tiesības no 1547. gada. Kopš 1569. gada - Rečas Pospoļitas sastāvā. 1651. gadā, no 10. līdz 20. jūnijam, pilsētas pievārtē notika Berestečko kauja, kuras rezultātā poļi Jana II Kazimira vadībā sakāva Bohdana Hmeļnicka kazaku un Krimas tatāru karaspēku. Kaujas rezultātā tajā pašā gada tika noslēgts Bilacerkvas miers. Pēc Polijas trešās dalīšanas 1795. gadā pilsēta iekļāvās Krievijas sastāvā. Pēc Pirmā pasaules kara Berestečko iekļāvās jaunizveidotajā Polijas valstī. Sākoties Otrajam pasaules karam, pamatojoties uz Molotova-Ribentropa paktu, 1939. gadā pilsētu ieņēma PSRS karaspēks. Pēc Vācijas uzbrukuma PSRS Berestečko ieņēma vācu karaspēks. Vācu okupācijas laikā tika iznīcināta pilsētas ebreju kopiena, bet pilsētas apkārtnē ukraiņu kaujinieki no UNA izvērsa represijas pret poļu civiliedzīvotājiem. Pēc kara lielākā daļa atlikušie poļu iedzīvotāji pārcēlās vai tika pārcelti uz dzīvi Polijā, sevišķi uz tās rietumu apgabaliem, no kuriem savukārt tika padzīti vācieši. Pēc kara līdz 1991. gadam Berestečko bija Ukrainas PSR sastāvā.