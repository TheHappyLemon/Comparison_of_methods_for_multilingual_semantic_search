Mindanao (Mindanao) ir upe Filipīnās, Mindanao salā, salas otra garākā upe aiz Agusanas. Sākas kā Pulangi Impasugongas kalnos Bukidnonas provincē Tago kalna austrumu nogāzē, plūst dienvidu virzienā pa samērā plašu ieleju Bukidnonas plato. Lejpus Valensijas noplūst Centrālās Mindanao auglīgajā līdzenumā. Pēc kreisā krasta pietekas Kabasanas uzņemšanas Kotabato provincē upi dēvē par Mindanao Lielo upi (Rio Grande de Mindanao). Tālāk upe tek pa plašu pārpurvotu zemieni. Ap 25 km pirms ietekas jūrā upe sadalās divās attekās — Mindanao (Kotabato) un Tamontaka, starp kurām paceļas līdz 180 m augsts paugurs, uz kura atrodas Kotabato pilsēta. Ietek Sulavesi jūras Moro līča ziemeļaustrumu atzarā Iljanas līcī. Lielākās pietekas ir Kabulnana (175 km), Allaha (130 km) un Buluana (109 km). Lietus periodā upe regulāri pārplūst. Lejtecē kuģojama.