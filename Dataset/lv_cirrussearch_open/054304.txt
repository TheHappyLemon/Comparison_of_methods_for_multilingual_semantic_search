DC Extended Universe (saīsināti DCEU) ir ASV mediju franšīze un kopīgais visums, kas centrējas ap supervaroņu filmas un televīzijas seriālus, ko producē DC Studios un izplata Warner Bros. Pictures. Tā ir balstīta uz DC Comics radīto komiksu tēlu piedzīvojumiem. DCEU sevī ietver arī komiksus, īsfilmas, romānus un videospēles. Kopīgais visums, līdzīgi kā oriģinālais DC Universe komiksu izdevumos un televīzijas raidījumos, veidots, savienojot vairākus sižeta elementus, notikumus un varoņus. Jau kopš 2002. gada Warner Bros. plānoja savās filmās apvienot dažādus DC Comics supervaroņus, kad Volfgangs Petersens nolēma režisēt Supermena un Betmena filmu franšīzes krustojumu. 2008. gadā apturēja plānoto "Taisnības līgas" filmas izveidi, kā arī atlika sākotnējos kopīgā visuma plānus, pēc filmas "Zaļais lukturis" kritiķu sliktajām atsauksmēm un komerciālās neveiksmes. Pašreizējo kopīgo visumu Warner Bros. uzsāka 2013. gadā. DCEU sākās ar filmu "Tērauda vīrs" (2013), kas ir Supermena filmu sērijas atsāknēšana, kam sekoja "Betmens pret Supermenu: Taisnības rītausma" (2016), kas kalpoja kā Betmena filmu sērijas atsāknēšana. Šīm filmām sekoja "Pašnāvnieku vienība" (2016), "Brīnumsieviete" (2017), "Taisnības līga" (2017; 2021. gadā izlaista filmas režisora versija "Zeka Snaidera Taisnības līga" (Zack Snyder's Justice League)), "Akvamens" (2018), "Šezam!" (2019), "Plēsīgie putni" (2020), "Brīnumsieviete 1984" (2020), "Pašnāvnieku vienība: Jauna misija" (2021), "Melnais Ādams" (2022),"Šezam! Dievu dusmas" (Shazam! Fury of the Gods), "Zibsnis" (The Flash) un "Zilais Skarabejs" (Blue Beetle). Starp plānotajām filmām ir "Akvamens un zudusī karaļvalsts" (Aquaman and the Lost Kingdom), kurai pirmizrāde ieplānota 2023. gadā, bet pārējās filmas atrodas dažādās filmu veidošanas stadijās. DCEU paplašināja 2022. gadā izveidojot televīzijas seriālu Peacemaker straumēšanas servisam HBO Max. Šī ir devītā visu laiku ienesīgākā filmu franšīze, kas visā pasaulē nopelnījusi 6,1 miljardu ASV dolāru. Franšīzes ienesīgākā filma ir "Akvamens", kas nopelnījusi 1,15 miljardus ASV dolāru, tādējādi kļūstot par pelnošāko filmu, kas balstīta uz DC komiksiem. Franšīzes filmas parasti saņem dažādas kritiķu atsauksmes.