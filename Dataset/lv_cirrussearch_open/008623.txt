Berijs Lamars Bondss (angļu: Barry Lamar Bonds; dzimis 1964. gada 24. jūlijā Riversaidā, Kalifornijas štatā, ASV) ir bijušais amerikāņu beisbolists, spēlējis kreisā laukuma spēlētāja pozīcijā. Karjeras laikā pārstāvējis divus MLB klubus: Pitsburgas "Pirates" un Sanfrancisko "Giants". Viņa tēvs ir bijušais MLB spēlētājs Bobijs Bondss. "Pirates" sastāva viņš debitēja 1986. gada 30. maijā, 1993. gadā pievienojās "Giants" un 2007. gada 26. septembrī aizvadīja savu pēdējo spēli MLB līgā. Beisbolista karjeras laika gūtie panākumi ierindo viņu starp visu laiku izcilākajiem beisbolistiem. B. Bondss ir 14 reizes piedalījies Visu zvaigžņu spēlē, septiņas reizes ticis atzīts par Nacionālās līgas vērtīgāko spēlētāju. Tāpat viņam pieder vairāki līgas rekordi, tai skaitā karjerā veiktajos mājas skrējienos (762). Viņš ir iesaistīts BALCO dopinga skandālā.