Metilheksānamīns jeb MHA (tiek dēvēts arī nepareizos nosaukumos, kā 'metilheksanemīns', 'metileksanamīns' u.c.) ir 3-metilheksāna aminoatvasinājums. Tiek saukts arī par dimetilamilamīnu (DMAA). Vielas molekulā ir divi asimetriskie oglekļa atomi, tādēļ tai pastāv četri optiskie izomēri. Lieto arī hidrohlorīda veidā. Pieder pie netiešajiem simpatomimētiskajiem līdzekļiem. Tas sašaurina asinsvadus, paplašina bronhus, vājina zarnu peristaltiku, izraisa diurētisku efektu. Sportā tiek uzskatīts par dopingu un tā lietošana ir aizliegta. Metilheksānamīna molekulas struktūra ir līdzīga vienkāršotai amfetamīna struktūrai un tam ir līdzīga fizioloģiskā iedarbība. Tā kā ir bijuši letāli gadījumi MHA pārmērīgas lietošanas dēļ, Eiropas Savienībā šī medikamenta brīva tirgošana ir aizliegta.