Šis raksts ir par apdzīvotu vietu. Par zemesragu skatīt rakstu Mērsrags (rags). Mērsrags ir ciems Rīgas līča rietumu piekrastē, Talsu novada Mērsraga pagasta centrs. Atrodas 46 km no novada centra Talsiem un 99 km no Rīgas. Ciemu šķērso autoceļš P131 (Tukums—Kolka), šeit atrodas Mērsraga osta, kas specializējusies kokmateriālu eksportā. Nosaukumu ciems ieguvis no Mērsraga zemesraga, kas atrodas ciema ziemeļu daļā un ir izteiktākais rags Rīgas līča piekrastē. Mērsraga tuvumā atrodas viens no lielākajiem Latvijas ezeriem — Engures ezers, cauri ciemam tek Mērsraga kanāls. Ciems atrodas Engures ezera dabas parkā, tā teritorijā ir vairākas izcilas putnu vērošanas vietas — pārsvarā ar niedrēm aizaugušās piekrastes pļavas (Jomiņš), kur uzbūvēta putnu vērošanas platforma, Pekrags un Mērsraga rags, kā arī šobrīd slēgtā teritorijā esošās lagūnas uz dienvidiem no ostas.