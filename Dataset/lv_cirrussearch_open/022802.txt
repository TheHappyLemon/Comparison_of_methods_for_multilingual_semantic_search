Damats Ferids pašā (pilnais vārds Damats Mehmeds Adils Ferids pašā; dzimis 1853. gadā, miris 1923. gada 6. oktobrī) bija Osmaņu impērijas valsts amatpersona, kas bija arī lielvezīrs divus termiņus sultāna Mehmeda VI Vahdedina pakļautībā. Oficiāli viņš amatā bija piecus termiņus, jo viņa kabinetus bieži noraidīja un viņam no jauna bija jāsastāda jauni kabineti. Dzimis 1853. gadā Stambulā. Strādājis Osmaņu impērijas ārlietu birojā un tika nozīmēts dažādos amatos vēstniecībās Parīzē, Berlīnē, Pēterburgā un Londonā. Apprecēja sultāna Abdulmedžida meitu Medihu sultāni, kas viņam deva titulu "Damats" (Osmaņu dinastijas līgavainis). Tāpat kā viņa tēvs, kļuva par Osmaņu impērijas valsts padomes (Şûrâ-yı Devlet) locekli 1884. gadā un drīz saņēma vezīra titulu. Aizgāja no valsts darba pēc tam, kad sultāns Abdulhamids II atteicās viņu iecelt par sūtni Londonā. Atgriezās politikā tikai divas desmitgades vēlāk, 1908. gadā kā Osmaņu parlamenta augšpalātas (Âyân Meclisi) loceklis.