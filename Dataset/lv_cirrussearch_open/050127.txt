"Pakistānas kebabs" ir ātrās ēdināšanas ēstuvju tīkls Latvijā. Tā ēstuves atrodas Rīgā, Liepājā, Jelgavā, Siguldā un Ventspilī. Pirmā kebabnīca atklāta 2014. gadā. 2014. gada beigās tīkla īpašnieks Ali Sadiks Farmans sūdzējās par daudzkārtējiem pret uzņēmumu un viņu vērstiem vandalisma aktiem un policijas neieinteresētību lietu izmeklēšanā. "Pakistānas kebabs" kopā ar vēl 5 kebabu ēstuvēm iekļauts "Kebabblogeru" 2016. gadā veidotajā garšīgāko Rīgas kebabnīcu topā, kurā izcelta apkalpošana "Pakistānas kebaba" ēstuvēs, kā arī izdevīgās cenas un velosipēda novietošanas iespējas. 2016. gada aprīlī higiēnas prasību pārkāpumu dēļ uz laiku slēgta uzņēmuma filiāle Merķeļa ielā 17-19, bet aptuveni nedēļu vēlāk pēc pārkāpumu novēršanas un Pārtikas un veterinārā dienesta (PVD) atļaujas saņemšanas uzņēmums darbu atsāka. PVD reida laikā ēstuves īpašnieks Farmans uzbruka pavadošajam TV3 operatoram un salauza kameru, par ko ierosināta krimināllieta. 2019. gada augustā higiēnas prasību rupju pārkāpumu dēļ PVD apturēja divu citu ar "Pakistānas kebaba" zīmolu strādājošu uzņēmumu darbību Rīgā — Lienes ielā 14-2 un Aleksandra Čaka ielā 79A. Mēneša beigās ar PVD atļauju tie darbu atsāka. No 2016. līdz 2019. gadam PVD higiēnas prasību neievērošanas dēļ pavisam apturēja 10 ar "Pakistānas kebaba" zīmolu strādājošu uzņēmumu darbību.