Hrustaļnija (ukraiņu: Хрустальний) ir apgabala pakļautības pilsēta Ukrainas austrumos Luhanskas apgabalā. Izvietojusies apgabala dienvidrietumos. Hrustaļnijas pilsētas padomei pakļautas Bokovo-Hrustaļnes, Miusinskas un Petrovo-Krasnosiļļas pilsētas un Zaporižžas, Sofijivskas, Hrustaļnes un Šterivkas pilsētciemati un (kopā 154 km², 124 033 iedzīvotāji (2012)). Apdzīvotā vieta dibināta 1895. gadā kā ciemats pie akmeņogļu ieguves šahtas un nosaukta pēc tuvējās dzelzceļa stacijas par Krindačivku, kas savukārt savu nosaukumu ieguva no bijušā zemes īpašnieka Krindača uzvārda. 1920. gadā ciemats pārdēvēts par Krasnijluču (krievu: Красный Луч), bet 1925. gadā tam piešķirtas pilsētas tiesības. Mūsdienās ievērojams Donbasa akmeņogļu ieguves centrs. Kopš 2014. gada Donbasa kara rezultātā faktiski atrodas neatzītās Luhanskas tautas republikas (LTR) pakļautībā. 2016. gadā Ukrainas parlaments oficiāli pārdēvēja pilsētu par Hrustaļniju, bet LTR šo nosaukuma maiņu neatzina.