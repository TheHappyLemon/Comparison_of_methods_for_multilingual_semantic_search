Apple II (pierakstīts kā Apple ][) ir 8 bitu mājas dators, viens no pirmajiem veiksmīgajiem masveidā ražotajiem mikrodatoru produktiem, kuru galvenokārt projektējis Stīvs Vozņaks un ražoja Apple Computer (šobrīd Apple Inc.). Tas tika prezentēts 1977. gadā. Tas bija pirmais modelis datoru sērijā, kuru ražoja līdz 1993. gada novembrī tika pārtraukta Apple IIe ražošana. Pirmie Apple II datori pārdošanā bija pieejami 1977. gada 10. jūnijā ar MOS Technology 6502 mikroprocesoru, kurš darbojās ar 1 MHz frekvenci, 4 kB RAM un audio kasešu saskarni programmu ielādei un datu glabāšanai un ROM iebūvētu Integer BASIC programmēšanas valodu. Video kontrolieris attēloja 24 rindas un 40 kolonnas vienkrāsaina teksta, izmantojot tikai lielos burtus (sākotnējā burtzīmju kopa atbilst ASCII simboliem no 20h līdz 5Fh), izmantojot NTSC kompozītvideo izeju, kura bija savietojama ar TV monitoru vai parastu TV, izmantojot atsevišķu RF modulatoru. Sākotnējā tirdzniecības cena bija 1298 USD (ar 4 kB RAM) un 2638 USD (ar maksimālo 48 kB RAM). Lai demonstrētu datora krāsu grafikas iespējas, Apple logo uz korpusa bija attēlots varavīksnes krāsās, kuras saglabājās kā daļa no Apple kompānijas logo līdz pat 1998. gada sākumam. Pirmie Apple II tika komplektēti Silīcija ielejā un vēlāk Teksasā; iespiestās sistēmas plates tika ražotas Īrijā un Singapūrā. Apple II izmantoja iebūvētu operētājsistēmu. Operētājsistēmu GEOS piedāvāja arī trešās puses izstrādātājs GeoWorks, bet tā neieguva lielu popularitāti.