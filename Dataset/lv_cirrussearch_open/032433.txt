Gīza (arābu: الجيزة, al-Gīzah) ir pilsēta Ēģiptē, muhafazas administratīvais centrs. Atrodas Nīlas kreisajā krastā iepretim Kairai un faktiski ir tās priekšpilsēta, atrodas 20 kilometru attālumā no Kairas centra. Tā ir trešā lielākā pilsēta Ēģiptē aiz Kairas un Aleksandrijas. 2006. gadā tā bija otrā lielākā priekšpilsēta pasaulē pēc Jokohamas, Japānā. Gīzā atrodas vairāku valstu vēstniecības, kā arī vairākas valdības iestādes. Gīzā atrodas Kairas universitāte. Liels tūrisma centrs, jo Gīzas pievārtē atrodas valsts populārākie tūrisma objekti, Gīzas piramīdas un Lielā Sfinksa, kas ir iekļauti UNESCO Pasaules mantojuma sarakstā. Tajā ir atrodami arī daudzi citi Senās Ēģiptes pieminekļi.