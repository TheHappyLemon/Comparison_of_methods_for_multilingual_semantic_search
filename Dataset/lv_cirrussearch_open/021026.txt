Disepšena (angļu: Deception Island, spāņu: Isla Decepción — ‘maldinošā, mānīgā’) ir sala Dienvidšetlendas salu arhipelāgā Antarktikā. Izvietojusies arhipelāga vidusdaļā Brensfīlda šaurumā uz dienvidaustrumiem no galvenās salu virknes. Salai pakava forma 12—14 km diametrā, ko veido darbīgs vulkāns ar applūdušu kalderu vidū. Aptuveni pusi salas klāj ledāji. Kopš roņu medību laikiem Disepšenas sala tiek uzskatīta par vienu no ērtākajām un drošākajām dabīgajām ostām Antarktikā. Mūsdienās viens no populārākajiem antarktiskā tūrisma galamērķiem.