Rietumu anakardija (Anacardium occidentale) ir indessumahu dzimtas augs, kas tiek kultivēts tā augļu — Indijas riekstu jeb kešjuriekstu — dēļ, kuru kodola sastāvā ir aptuveni 45% eļļas un 20% olbaltumvielu. Augļapvalkā ir indīga eļļa, kas tiek izmantota rūpniecībā un medicīnā. Cilvēki uzturā lieto nolobītus Indijas riekstus. Augam veidojas arī 5—8 cm lieli, dzeltenas krāsas nierveidīgi augļkāti — tā sauktie kešju āboli —, no kā mēdz gatavot ievārījumu, sīrupu, vīnu un etiķi, kā arī patērēt svaigā veidā. Vislielākā Indijas riekstu raža 2009. gadā tika ievākta Vjetnamā (958 tūkstoši tonnu). Nākamās lielākās Indijas riekstu audzētājvalstis ir Indija (695 tūkstoši), Nigērija (581 tūkstotis), Kotdivuāra (246 tūkstoši) un Brazīlija (221 tūkstotis).