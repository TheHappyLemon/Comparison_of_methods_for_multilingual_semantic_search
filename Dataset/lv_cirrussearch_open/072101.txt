Adanas vilājets (osmaņu turku: Vilâyeti-i Adana) bija Osmaņu impērijas administratīvi teritoriālā vienība (1864—1922) Anatolijas dienvidos, Vidusjūras krastā un tās centrs bija Adana. Pēc Osmaņu impērijas teritoriālās reformas (Teşkil-i Vilâyet Nizamnâmesi) Adanas vilājets tika sadalīts sekojošos sandžakos (rajonos): Adanas sandžaks, kurā ietilpa sekojoši pagasti (kaza): Karaisali un Hamidije (Džejhana). Mersinas sandžaks un tā pagasti: Mersina un Tarsusa. Džebelibereketas sandžaks un tā pagasti: Džebelibereketa (Jarpuza), Islahije, Pajasa (Dērtjola), Osmanije, Hassa un Bahče. Kozanas sandžaks un tā pagasti: Sisa, Karsizīlkadirije (Kadirli), Hačina (Saimbejli) un Feke. Ičilas sandžaks un tā pagasti: Ičila (Silifke), Ermeneka, Muta, Gīlnara un Anamura.