Sakāra (arābu: سقارة, Ṣaqqārah) ir plaša, sena kapsēta Ēģiptē, viena no Memfisas nekropolēm. Atrodas apmēram 24 km uz dienvidrietumiem no Kairas. Sakārā atrodas vairākas faraonu apbedījumu vietas, tai skaitā Džosera apbedījuma komplekss (15 ha liels), kurā ietilpst 62 m augsta piramīda. Džosera piramīda ir vecākā zināmā pabeigtā celtne no akmens. 1979. gadā tika iekļauta UNESCO Pasaules mantojuma sarakstā kā daļa no Memfisas nekropoles.