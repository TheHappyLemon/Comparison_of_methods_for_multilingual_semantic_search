Anadiras līcis (krievu: Анадырский залив) ir Beringa jūras līcis tā ziemeļrietumos no Čukču raga ziemeļaustrumos līdz Navarina ragam dienvidrietumos. Administratīvi ietilpst Krievijas Čukotkas autonomajā apvidū. Pirmie no eiropiešiem līci atklāja Semjona Dežņova ekspedīcija 1648. gadā. Nosaukts pēc līcī ietekošās Anadiras upes. Anadiras līcis iekļauj sevī vēl citus līčus, lielākie no kuriem ir Kresta līcis un Anadiras limāns. Ietek vairākas upes, lielākās no kurām ir Anadira, Veļikaja un Kančalana. Līča krasti mazapdzīvoti. Vienīgās pastāvīgi apdzīvotās vietas ir Anadira, Ugoļnije Kopi, Beringovska, Egvekinota, Provideņija, Ueļkaļa, Sireņiki, Koņergina, Enmeļena, Nunligrana.