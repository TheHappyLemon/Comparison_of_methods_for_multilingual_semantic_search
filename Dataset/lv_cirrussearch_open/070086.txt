Gandrenes (Geranium) ir ģints gandreņu dzimtā. Tās dabiskais izplatības areāls ir no mērenās un subtropu joslas līdz tropu kalniem, vislielākā sugu daudzveidība ir novērota Vidusjūras reģionā. Ģintī ir klasificētas aptuveni 360 sugas, no kurām Latvijā ir sastopamas 14 vai 15. Augiem raksturīgas vienkāršas lapas ar pielapēm. Ziedu kauslapas un vainaglapas ir pa 5, tās mēdz būt rozā, violetas vai zilganas, bieži ar izteiktu dzīslojumu. Putekšņlapas ir izvietotas vairākos gredzenos. Auglis ir piecdaļīgs riekstiņu skaldauglis vai pogaļa.