Neshs (نسخ, zināms arī pēc turku nosaukuma kā nesihs; no arābu valodas نسخ nasakha, naskh, kas nozīmē "pārrakstīt", "kopēt") ir speciāls arābu kaligrāfijas stils, ko, domājams, ieviesis persiešu kaligrāfs Abū Alī Ibn Mukla Šīrāzī, un kas bija paredzēts galvenokārt grāmatu pārrakstīšanai. Šodien nesha stila burtveidoli tiek izmantoti lielākajā daļā arābu alfabētu lietojošo valodu tipogrāfijā un datordrukā. Tas ir arī pirmais, ko apgūst skolēni. Neshs ir atvasināts no tuluta, ar vairākām modifikācijām panākot mazāku izmēru un lielāku skaidrību. Rokrakstā neshā raksta, lietojot ļoti smalku rakstāmspalvu. Neshu lietoja Korāna pārrakstīšanai. No nesha (un nestaalīka) ir cēlušas urdu, persiešu un puštunu rakstības. Datoros parasti lieto neshu vai nesha tipa fontus. Piemēram: بسم الله الرحمن الرحيم (bismilla).