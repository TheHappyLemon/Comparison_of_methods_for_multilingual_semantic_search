Murder by Death ir 1976. gada ASV kinokomēdija, kuras režisors ir Roberts Mūrs. Filmā galvenās lomas atveido Ailīna Brenana, Trūmens Kapote, Džeimss Koko, Pīters Falks, Aleks Giness, Elza Lančestera, Deivids Nivens, Pīters Selerss, Megija Smita, Nensija Vokera un Estella Vinvuda. Pieci pasaules izcilākie detektīvi un viņu palīgi tiek uzaicināti uz vakariņām savrupmājā, kur viņiem ir jāatrisina slepkavība, kas notiks pusnaktī. Filma ir parodija par detektīvfilmām un stāstiem, kā, piemēram, Agatas Kristi romānu And Then There Were None. Filmā tiek parodēti tādi varoņi kā Erkils Puaro, Džeina Mārpla, Čārlijs Čans, Niks un Nora Čārlzi un Sems Speids. Murder by Death pirmizrāde notika 1976. gada 23. jūnijā un to izplatīja Columbia Pictures. Filma tika izrādīta arī 1976. gada Venēcijas kinofestivālā. Filma saņēma pārsvarā pozitīvas kritiķu atsauksmes.