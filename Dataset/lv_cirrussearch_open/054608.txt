2003.—2004. gada Latvijas hokeja čempionāta virslīgas sezona bija 13. hokeja Virslīgas sezona. Sezona sākās 2003. gada 13. septembrī. Regulārajā sezonā A grupā uzvarēja HK Rīga 2000, kas pēc tam izcīnīja arī čempiones titulu, finālsērijā uzvarot ASK/Ogre. Sezonas vidū no turpmākas dalības čempionātā tika diskvalificēta SK Ozollapas. Komanda tika diskvalificēta, jo 6. decembra spēlē pret HK Liepājas Metalurgs tās rindās nesankcionēti spēlēja pieci pretinieku komandas hokejisti. Spēlētāji spēles protokolā tika ierakstīti ar svešiem uzvārdiem.