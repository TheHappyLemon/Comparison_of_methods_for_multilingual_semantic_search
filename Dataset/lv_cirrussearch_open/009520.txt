Mārdžorija "Mārdža" Simpsone (angļu: Marjorie "Marge" Simpson; dzimusi Buvjē (franču: Bouvier) ir tēls animētā televīzijas seriālā "Simpsoni". Šo tēlu ir ierunājusi Džūlija Kavnere. M. Simpsone ir labsirdīga un ļoti pacietīga Simpsonu ģimenes māte. Kopā ar vīru Homēru viņiem ir trīs bērni: Bārts, Līza un Megija. Viņa bieži tiek attēlota kā stereotipiska māte. M. Simpsones zilā "bišu stropa" tipa frizūra ir kombinācija no Frankenšteina sievas un Mārgaretes Greiningas 1960. gadu frizūras.