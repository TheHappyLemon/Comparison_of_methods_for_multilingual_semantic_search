Kramatorska (ukraiņu: Краматорськ) ir pilsēta Ukrainas austrumos Doneckas apgabalā. Kramatorskas rajona centrs. Izvietojusies apgabala ziemeļos Kazennijtorecas upes krastos. Kopā ar piepilsētām veido Kramatorskas aglomerāciju (4199 km², 642 800 iedzīvotāju (2001)), kurā ietilpst arī Slovjanska, Kostjantiņivka, Družkivka, Krasnijlimana un piepilsētas rajoni. Apdzīvotā vieta dibināta 1868. gadā kā ciemats pie dzelzceļa stacijas. Pilsētas tiesības kopš 1932. gada. Ievērojams dzelzceļa mezgls, mašīnbūves, metalurģijas, vieglās, pārtikas un būvmateriālu rūpniecības centrs. 2014. gada pavasarī Kramatorska kļuva par vienu no Austrumukrainas nemieru nozīmīgākajām vietām. 13. aprīlī to ieņēma prokrieviskie nemiernieki un iekļāva Doneckas tautas republikā. Vairākus mēnešus par pilsētu notika sīvas kaujas starp nemierniekiem un Ukrainas karaspēku, kas noslēdzās 5. jūlijā ar nemiernieku atkāpšanos. Uz laiku, kamēr separātistu kontrolē esošajā Doneckā tas nav iespējams, Kramatorskā ir izvietota Doneckas apgabala administrācija.