Šis raksts ir par upi. Par pilsētu skatīt rakstu Pasiga (pilsēta). Pasiga (Pasig) ir upe Filipīnās, valsts lielākā ezera Bajas lagūnas notece uz jūru. Sākas no Bajas lagūnas, plūst ziemeļrietumu virzienā un pēc 25 km ieplūst Dienvidķīnas jūras Manilas līcī. Upe plūst pa piekrastes zemieni — tās kopējais kritums ir mazāks par 2 m; tās tecējumu lielā mērā ietekmē plūdmaiņas jūrā. Lielākās pietekas ir Marikina un Sanhuana. Upes krasti intensīvi apbūvēti — tās krastos atrodas valsts galvaspilsēta Manila un vairākas tās piepilsētas — Mandalujonga, Makati, Pasiga un Tagiga. Upi šķērso 20 tilti, tā sezonāli kuģojama visā garumā. Upe stipri piesārņota, bet kopš 1989. gada tiek īstenota tās atdzīvināšanas programma.