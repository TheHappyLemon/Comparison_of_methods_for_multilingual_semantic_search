Paralēle ir iedomāta līnija uz Zemes virsmas, kura ir paralēla ekvatoram, tā kartē norāda rietumu—austrumu virzienu. Uz globusa paralēle ir riņķa līnija, kuras visi punkti atrodas vienādā attālumā no ekvatora. Dažādu paralēļu kopgarumi ir dažādi — tie palielinās, ja paralēle atrodas tuvāk ekvatoram un samazinās, ja tā atrodas tuvāk Ziemeļpolam. Pati garākā paralēle ir ekvators. Jebkuram punktam uz vienas un tās pašas paralēles ir viens un tas pats ģeogrāfiskais platums, bet diviem dažādiem punktiem ir atšķirīgs ģeogrāfiskais garums. Ekvators ir 0° paralēle. Ziemeļpols atrodas +90° platumā, bet Dienvidpols −90° platumā no ekvatora. Attālums starp divām paralēlēm, kuru starpība ir viens grāds, ir aptuveni 111,13294 km, viena loka minūte — 1852,2156 m, bet ja starpība starp paralēlēm ir 1 loka sekunde, tad 30,8702 m. Svarīgākās paralēles uz Zemes ir šādas: Ziemeļu polārais loks (66° 33′ 38″ Z.p.) Ziemeļu tropu loks (23° 26′ 22″ Z.p.) Ekvators (0° p.) Dienvidu tropu loks (23° 26′ 22″ D.p.) Dienvidu polārais loks (66° 33′ 38″ D.p.)