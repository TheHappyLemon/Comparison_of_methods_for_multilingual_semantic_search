Bordelis (iespējams, no itāļu: bordello — bordelis vai pārnestā nozīmē nekārtība) ir iestāde, kur prostitūtas sniedz pakalpojumus klientiem, maksājot daļu no nopelnītā bordeļa saimniekiem par telpu nodrošinājumu un organizatoriskiem pakalpojumiem. Latvijas argo – kriminālvides žargona vārdnīca definē vārdu "bordelis" kā "intīmservisa firma, telpas, kur prostitūtas sniedz savus pakalpojumus" vai, pārnestā nozīmē, "vieta, kurā nav kārtības". Latvijas Republikas Krimināllikuma 163. pants definē vārdu "bordelis" kā "neatļauta prostitūcijas pakalpojumu organizēšanas un sniegšanas vieta". Latvijā nav atļauta trešo personu iesaistīšanās prostitūcijas organizēšanā, līdz ar to gan bordeļi, gan sutenerisms ir krimināli sodāmas aktivitātes.