Romas forums (latīņu: Forum Romanum, itāļu: Foro Romano) bija Senās Romas centrālais laukums, kas gadsimtiem bija Romas ekonomiskās, reliģiskās un politiskās dzīves centrs. Mūsdienās šeit atrodas vairākas svarīgu Senās Romas celtņu drupas. Romas forums atrodas starp Palatīna un Kapitolija pakalniem. Šeit koncentrējās Romas sabiedriskā dzīve. Šeit notika triumfa procesijas, vēlēšanas, publiskās runas, tiesas prāvas un gladiatoru cīņas. Romas ķēniņvalsts laikā foruma dienvidu daļā atradās Romas valdnieku rezidence Regia, kā arī Vestas templis, Saturna templis un Vestāliešu nams (Atrium Vestae). Foruma atradās Umbilicus urbis Romae - akmens, no kura tika mērīts attālums Romas valstī. Republikas laikā foruma ziemeļrietumu stūrī atradās Komīcijs (Comitium) - vieta, kur radās Romas senāts (Senatus Romanus). 179. gadā p.m.ē. tika uzcelta Emīlija bazilika (Basilica Aemilia), bet Jūlija Cēzara laikā - Jūlija bazilika (Basilica Julia) un Jūlija kūrija (Curia Julia). 203. gadā tika uzcelta Septima Sevēra arka. Pēdējā no lielākām celtnēm, kas radītas Romas forumā, bija 312. gadā uzceltā Maksentija bazilika (Basilica Maxentii).