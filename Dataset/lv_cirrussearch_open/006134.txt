Džons Denvers (angļu: John Denver; dzimis kā Henrijs Džons Deičendorfs jaunākais (angļu: Henry John Deutschendorf, Jr.) 1943. gada 31. decembrī, miris 1997. gada 12. oktobrī) bija amerikāņu kantri mūziķis un sabiedrisks darbinieks. Viens no populārākajiem kantrimūziķiem 20. gadsimta septiņdesmitajos gados. Denvers ierakstījis ap 300 dziesmu, no kurām kādas 200 pats sacerējis. Dzimis 1943. gadā Ņūmeksikā kara pilota ģimenē. Bērnība pagāja pārceļoties no vienas ASV pilsētas uz otru, jo ģimene sekoja tēva militārā dienesta ceļam. 1963. gadā Denvers pameta mācības uz devās uz Losandželosu, kur spēlēja klubos. 1969. gadā RCA Records ierakstīja pirmo Denvera albumu, bet pēc 1971. gada albuma Poems, Prayers & Promises Denvers kļuva par slevenību. Kopš septiņdesmito gadu vidus Denvers plaši iesaistījās sabiedriskajā dzīvē. 1976. gadā atbalstīja Džimija Kārtera vēlēšanu kampaņu un atbalstīja Demokrātisko partiju. Iesaistījās un dibināja projektus cīņai pret badu, nabadzību un AIDS, kā arī dabas aizsardzības projektus. Gāja bojā Kalifornijā, avarējot pašam piederošajam amatieru lidaparātam.