Rikardu Iseksons duš Santušs Leite (portugāļu: Ricardo Izecson dos Santos Leite; dzimis 1982. gada 22. aprīlī Braziljā, Brazīlijā), plašāk pazīstamāks kā Kaka (portugāļu: Kaká), ir bijušais brazīliešu futbolists, spēlēja pussarga pozīcijā, Brazīlijas izlases dalībnieks. 2007. gadā saņēma Zelta bumbas apbalvojumu kā labākais Eiropas futbolists. No 2003. līdz 2009. gadam viņš spēlēja AC Milan klubā, bet 2009. gada jūnijā pievienojās Madrides "Real". Viņa pārejas maksa bija 56 miljoni sterliņu mārciņu, kas, pārspējot Zinedina Zidāna rekordu, bija augstākais, kas līdz tam maksāts par spēlētāja transfēru (vēlāk to pārsniedza Krištianu Ronaldu 80 miljonu vērtā pāreja uz to pašu "Real"). Savu karjeru noslēdza 2017. gadā MLS kluba Orlando "City" sastāvā.