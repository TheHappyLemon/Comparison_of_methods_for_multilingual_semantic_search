Endrū Flečers (angļu: Andrew John Leonard Fletcher; dzimis 1961. gada 8. jūlijā Notingemā, miris 2022. gada 26. maijā) bija angļu mūziķis un dīdžejs, grupas Depeche Mode taustiņinstrumentālists. Grupā bija kopš tās dibināšanas 1980. gadā. 2020. gadā Flečers tika iekļauts Rokenrola slavas zālē kā grupas Depeche Mode dalībnieks. Flečers dzimis 1961. gadā Notingemā. Pārcēlās uz Bazildonu, kur 70. gadu beigās kopā ar Mārtinu Goru un Vinsu Klārku izveidoja grupu Composition Of Sound. Pievienojoties dziedātājam Deivam Gānam, viņi mainīja grupas nosaukumu uz Depeche Mode, un grupa astoņdesmito gadu sākumā guva ievērību. 80. gadu beigās un 90. gadu sākumā grupa guva starptautiskus panākumus. Flečera pēdējā sadarbība ar Depeche Mode bija darbs pie 14. grupas studijas albuma Spirit (2017), kas sasniedza piekto vietu Apvienotās Karalistes albumu topā. Miris 2022. gada 26. maijā, 60 gadu vecumā.