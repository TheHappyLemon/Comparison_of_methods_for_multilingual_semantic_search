"Piedzīvojums" (itāļu: L'Avventura) ir 1960. gada Itālijas un Francijas kopražojuma drāmas filma, kuras režisors un viens no scenārija autoriem ir Mikelandželo Antonioni. Filmā galvenās lomas atveido Gabriēle Ferceti, Monika Viti un Lea Masāri. Filma stāsta par jaunas sievietes (Masāri) pazušanu ceļojuma laikā Vidusjūrā un turpmākiem viņas meklējumiem, ko veic viņas mīļotais (Ferceti) un labākā draudzene (Viti). Filmas uzņemšana notika Romā, Lipāru salās un Sicīlijā 1959. gadā pie grūtiem finansiāliem un fiziskiem apstākļiem. Filma ir pazīstama ar savu neparasto ritmu, kas uzsver vizuālo kompozīciju, noskaņu un raksturu, nevis tradicionālo stāstījuma attīstību. Filmas "Piedzīvojums" pirmizrāde notika 1960. gada 15. maijā Kannu kinofestivālā, kur tā saņēma žūrijas balvu. Filma padarīja Moniku Viti par starptautiski pazīstamu zvaigzni. "Piedzīvojums" ir pirmā daļa Antonioni "triloģijā par mūsdienīgumu un tā neapmierinātību", tai seko "Nakts" (La Notte, 1961) un "Aptumsums" (1962). Žurnāla Sight & Sound 50 visu laiku labāko filmu kritiķu sarakstā filma ierindojās 21. vietā, savukārt režisoru sarakstā tā ierindojās 30. vietā. 2010. gadā žurnāls Empire ierindoja filmu 40. vietā starp 100 visu laiku labākajām filmām. 2018. gadā BBC veiktajā kritiķu aptaujā, filmu ierindoja 45. vietā starp 100 labākajām filmām svešvalodā.