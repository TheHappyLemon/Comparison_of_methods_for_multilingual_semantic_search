USA-218 jeb RAX-1 (no angļu: Radio Aurora Explorer — "Radio polārblāzmas pētnieks") bija ASV studentu būvēts pavadonis, kas paredzēts jonosfēras pētījumiem. Kosmiskais aparāts palaists 2010. gada novembrī un bija paredzēts viena gada darbam, bet priekšlaicīgi beidzis darbību. Kosmisko aparātu izgatavoja Mičiganas Universitāte sadarbībā ar SRI International. Projektu sponsorēja Nacionālais zinātnes fonds. Eksperimentā izmanto Aļaskā izvietotu radaru, kas raida radiosignālus jonosfērā. Kad RAX atrodas virs radara, tas uztver izklīdinātos signālus, kuri tiek apstrādāti borta datorā un raidīti uz zemes stacijām zinātnieku analīzei. Misijas mērķis ir jonosfēras plazmas nestabilitāšu izprašana, lai varētu izveidot neliela termiņa prognožu modeļus. Tas ļautu kosmisko aparātu operatoriem labāk plānot to misiju darbības ar paredzamiem sakaru traucējumu periodiem. RAX ir trīskāršs CubeSat 3U standarta pavadonis ar izmēriem 10 cm × 10 cm × 34 cm. Tā masa ir 2,8 kg. Elektroenerģiju nodrošina saules baterijas, kas izvietotas uz sānu malām. Konstrukcijā izmantoti daudzi komerciāli plaši pieejami komponenti. RAX palaišanu veica ASV Gaisa spēki Aizsardzības departamenta programmas STP-S26 ietvaros. Pavadonis tika palaists 2010. gada 20. novembrī 01:25 UTC ar nesējraķeti Minotaur IV no Kodiakas starta kompleksa. Saules bateriju paneļos bija radusies degradācija, un pēc vairākiem mēnešiem RAX-1 palika bez elektroenerģijas avota. Par to tika paziņots 2011. gada 10. maijā. Lai paveiktu ieplānoto misiju, komanda atrisināja RAX-1 nepilnības jaunā modelī, un RAX-2 tika palaists 2011. gada oktobrī.