Tanas ezers (amharu: ጣና ሐይቅ; T’ānā Hāyk’) ir liels ezers Etiopijā, lielākais valstī. No ezera iztek Zilā Nīla. Ezers atrodas valsts ziemeļrietumu daļā, kalnainā apvidū. Atkarībā no klimatiskajiem apstākļiem ezera platība mainās no 3 000 līdz 3 500 km2. Kopš kontroles slūžu izbūves pie Zilās Nīlas iztekas ezera līmenis tiek regulēts. Ezeram ir ļoti liela nozīme Etiopijas ūdensapgādē un energoapgādē. Reģionā gada nokrišņi ir ap 1315 mm/gadā, savukārt iztvaikošana — 1800 mm/gadā. Saskaņā ar portugāļu misionāra Manuela de Almeidas ziņām XVII gadsimta sākumā ezerā bija 21 sala, uz septiņām - astoņām salām atradās klosteri. Mūsdienās uzskata, ka ezerā ir 37 salas (to skaits mainās atkarībā no ūdens līmeņa), uz 19 salām ir klosteri vai baznīcas, no kuriem vairums celti XVI un XVII gadsimtos. Uz Tanas ezera salām atrodas lielas kultūrvēsturiskās vērtības. Uz Tana Čerkvosas salas esot apbedīts Frumentijs, kristietības ieviesējs Etiopijā. Uz Dagas salas atrodas Etiopijas imperatoru kapenes. Klosteri salās visdrīzāk atrodas agrāko Etiopijas reliģiju svētvietās. Uz salām dzīvo ap 15 000 cilvēku. Tanas ezerā darbojas arī prāmis, kas iet no Bahirdaras uz Gorgoru, apstājoties Dekas salā. Ezers radies, vulkāna izvirdumam bloķējot Zilo Nīlu, kas pirms tam tecēja uz Nīlu. Vulkāna izvirdums radīja ne vien ezeru bet arī Tisisata ūdenskritumu (Tisabaja ūdenskritums) — vienu no lielākajiem ūdenskritumiem Āfrikā. Nosprostotajā ezerā izveidojās 18 jaunas zivju - barbju sugas. Ūdens apmaiņas laiks — 1,5 gadi. Mezotrofs. Zivju resursi ezerā — 10 000 tonnu gadā.