JavaServer Pages ir servera puses Java tehnoloģija, kas ļauj izveidot dinamiski ģenerētas tīmekļa lapas HTML, XML vai citā formātā. Arhitektoniski JSP var skatīt kā Java servleta augsta līmeņa abstrakciju. Tehnoloģiju izstrādājusi Sun Microsystems 1990. gadu beigās. JSP ļauj statiskā tīmekļa lapā iekļaut Java kodu vai EL formātā rakstītus fragmentus. Kad tīmekļa klients pieprasa lapu, to JSP Servlet Engine apstrādā un izveido servleta pirmkodu, kas ir Java klase. Tad to kompilē Java baitkodā, kuru izpilda Java Virtual Machine. Nākamreiz, kad lietotājs pieprasa šo pašu lapu, tiek palaists iepriekš nokompilētais kods. Tādējādi pirmoreiz lapa veras lēnāk, bet nākamās reizes ātrāk. Ja pirmkods tiek mainīts, tad to no jauna kompilē. JSP pirmkods var arī tikt uzreiz interpretēts, netērējot laiku kompilēšanai, kas ir izdevīgi izstrādes laikā.