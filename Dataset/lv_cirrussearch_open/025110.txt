Odijs Leons Mērfijs (angļu: Audie Leon Murphy; dzimis 1925. gada 20. jūnijā, miris 1971. gada 28. maijā) bija amerikāņu karavīrs un aktieris. Pēc dzimšanas datuma falsifikācijas, lai uzsāktu dienestu bruņotajiem spēkiem, viņš sākumā neveiksmīgi centās pieteikties Jūras kara flotē un Jūras kājnieku korpusam, vēlāk uzsāka dienestu ASV Armijā, kur dienēja no 1942. līdz 1945. gadam. Cīnījies Otrajā pasaules karā, kur piedalījies vairākās kaujās Eiropā un Āfrikā. Par darbību karā saņēmis vairākus ASV apbalvojumus, Mērfijs ir viens no apbalvotākajiem ASV kareivjiem Otrajā pasaules karā. Saņēmis arī ASV augstāko militāro apbalvojumu Goda medaļu. Pēc kara, no 1950. līdz 1966. gadam, dienējis Teksasas nacionālajā gvardē, kur apmācīja jauniesaucamos vasaras treniņu nometnēs, tāpat viņa vārds un attēls tika izmantots rekrutēšanas materiālos. Mērfija aktiera karjera ilga no 1948. līdz 1969. gadam, kuras laikā viņš uzņēmās vairāk nekā 40 mākslas filmās un vienā televīzijas seriālā. 1955. gadā attēlojis sevi autobiogrāfiskajā filmā To Hell and Back, kuras sižets veidots pēc viņa 1949. gada memuāriem. Visvairāk piedalījies vesternos. Cietis no posttraumatiskā stresa sindroma. Pēdējos dzīves gados viņam bijušas finansiālas problēmas, tomēr piedalīties alkohola un cigarešu reklāmās atteicies, lai nerādītu sliktu piemēru. Miris aviokatarstrofā Virdžīnijā 1971. gadā mazāk kā mēnesi pirms savas 46. dzimšanas dienas. Ticis apbedīts Ārlingtonas nacionālajā kapsētā.