Šis raksts ir par albumu. Par dziesmu skatīt rakstu 21st Century Breakdown (dziesma). 21st Century Breakdown (latviešu: 21. gadsimta sabrukums) ir amerikāņu pankroka grupas Green Day astotais studijas albums. Šī ir grupas otrā rokopera, pirmā bija American Idiot. Tāpat šis ir pirmais grupas albums, kā producents ir Bačs Vigs. Green Day uzsāka darbu pie albuma 2006. gada janvārī, kad grupas līderis Billijs Džo Ārmstrongs sarakstīja 45 dziesmas līdz 2007. gada oktobrim, taču grupa nesāka darbu studijā ar Vigu līdz pat 2008. gada janvārim. Albuma dziesmu sacerēšānas un ierakstīšanas process ilga 4 gadus četrās Kalifornijas studijās, darbs pie albuma tika pabeigts 2009. gada aprīlī. 21st Century Breakdown tika laists klajā 2009. gada 15. maijā sadarbībā ar ierakstu kompāniju Reprise Records. Albums ir saņēmis lielākoties pozitīvas kritiķu atsauksmes. Kritiķi uzskatīja, ka albuma kompozīcijas un B. Dž. Ārmstronga sacerētie vārdi ir veiksmīgi. Skeptiskākie kritiķi bija negatīvi noskaņoti pret albuma koncepciju, aprakstot to kā nenoteiktu un bezmērķīgu. Šis albums sasniedza visaugstākās vietas daudzu valstu topos visā grupas vēsturē, tai skaitā Billboard 200, Eiropas albumu Top 100 un Apvienotās Karalistes albumu topā. Tāpat grupa par albumu saņēma 2009. gada Grammy balvu kategorijā "labākais roka albums". Līdz 2010. gada decembrim albums ASV ticis pārdots 1 005 000 kopijās, visā pasaulē tas ir ticis pārdots vairāk nekā 3,5 miljonos kopiju.