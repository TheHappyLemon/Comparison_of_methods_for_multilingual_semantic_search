Akoruņa (galisiešu: A Coruña) jeb Lakorunja (spāņu: La Coruña) ir pilsēta Galisijas autonomajā apgabalā, Spānijā. Tā ir Galisijas lielākā pilsēta pēc iedzīvotāju skaita, kā arī 17. lielākā valstī. Laikā no 16. līdz 19. gadsimtam tā bija Galisijas karalistes politiskā galvaspilsēta, tāpat no 1833. līdz 1982. gadam bija Galisijas administratīvais centrs, kad to nomainīja Santjago de Kompostela. Pilsētā atrodas osta. Akoruņā bāzēti vairāki sporta klubi, tai skaitā futbola klubs Lakoruņas "Deportivo".