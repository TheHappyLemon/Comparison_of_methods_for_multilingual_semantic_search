"Piecas naktis pie Fredija" (angļu: Five Nights at Freddy's) ir 2023. gada ASV pārdabiska šausmu filma, kas balstīta uz Skota Koutona veidotās tāda paša nosaukuma datorspēļu franšīzes motīviem. Filmas režisore ir Emma Tammi un galvenās lomas atveido Džošs Hatčersons, Elizabete Leila, Paipera Rubio, Mērija Stjuarte Mastersone un Metjū Lilards. Hatčersons atveido norūpējušos apsargu, kas sāk darbu pamestā picērijā un ģimenes izklaides centrā, kur atklāj, ka animatroniskos maskotus apsēduši slepkavnieciski bērni. Spēles adaptācijas izstrādi uzsāka 2015. gada aprīlī kompānijas Warner Bros. Pictures vadībā. To plānoja producēt Rojs Lī, Deivids Katcenbergs un Sets Greiems-Smits, bet Gilu Kinanu izvēlējās par režisoru un scenārija līdzautoru. Pēc vairākkārtējas ražošanas kavēšanās Kinans projektu pameta, un turpmāko filmas izstrādi pārcēla no Warner Bros. uz Džeisona Blūma uzņēmumu Blumhouse Productions. Krisu Kolumbusu nolīga par režisoru un scenārija līdzautoru, tomēr viņš arī projektu pameta un 2022. gada oktobrī viņu aizstāja Emma Tammi. Filmas budžets bija 20 miljoni ASV dolāru un filmēšana norisinājās Ņūorleānā no 2023. gada februāra līdz aprīlim. Filmas "Piecas naktis pie Fredija" pirmizrāde notika 2023. gada 25. oktobrī Apvienotajā Karalistē. 27 oktobrī ASV to sāka izplatīt vienlaicīgi gan straumēšanas platformā Peacock, gan kinoteātros. Latvijā filmas pirmizrāde notika 2023. gada 26. oktobrī. Filma saņēma negatīvas kritiķu atsauksmes, taču ieguva komerciālus panākumus, kļūstot par Blumhouse ienesīgāko filmu nopelnot 293 miljonus ASV dolāru.