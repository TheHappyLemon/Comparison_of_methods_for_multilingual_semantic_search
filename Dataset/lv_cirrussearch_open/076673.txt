Mūsdienu tautas mūzika jeb postfolklora ir mūzikas žanrs, kas ir radies rūpnieciskajā kultūrā modernisma vai postmodernisma apstākļos no tradicionālās tautas mūzikas, tostarp tautasdziesmām. Tautas mūzikai sajaucoties ar citu žanru mūziku, laika gaitā veidojušies vairāki jauktie žanri, piemēram, elektrofolks (ar elektronisko mūziku), folkmetāls (ar smago metālu), folkroks (ar rokmūziku) un neofolks (ar industriālo mūziku). Savukārt, mūsdienu tautas mūziku, kurā apvienoti dažādu pasaules tautu mūzikas elementi, sauc par pasaules mūziku. Latvijā par mūsdienu tautas mūzikas aizsācējiem uzskata 1981. gadā izveidoto grupu Iļģi, kuru tolaik revolucionārās mūzikas raksturošanai mūzikas pētnieks un apskatnieks Klāss Vāvere izmantoja apzīmējumu „postfolklora”. Kopš 1998. gada ik gadu kategorijā „Labākais tautas vai pasaules mūzikas albums” tiek pasniegta Latvijas Mūzikas ierakstu gada balva „Zelta mikrofons”, ko visvairāk (piecas reizes) saņēmuši Iļģi, bet kopš 2005. gada izdevniecība „Lauska” reizi divos gados izdod mūsdienu tautas mūzikas izlasi „Sviests”.