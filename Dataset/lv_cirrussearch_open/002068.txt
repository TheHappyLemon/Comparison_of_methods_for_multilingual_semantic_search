The Piper at the Gates of Dawn ir britu rokmūzikas grupas Pink Floyd debijas albums, izdots 1967. gadā. Tas ir grupas vienīgais albums ar Sidu Baretu kā līderi, lai arī viņš piedalījās sekojošā albuma A Saucerful of Secrets (1968) ierakstā. Albuma nosaukums nāk no Keneta Greiema darba "Vējš vītolos" septītās nodaļas nosaukuma. Abbey Road studiju kompleksā vienlaikus ar Pink Floyd strādāja arī The Beatles pie sava albuma Sgt. Pepper's Lonely Hearts Club Band, un abu grupu un albumu ietekme vienam uz otru šī iemesla dēļ ir tikusi vēsturē apspriesta un kļuvusi pretrunīga. Izņemot kompaktdisku izdevumus 1987. un 1994. gadā, albums ir ticis īpaši pārizdots 1997. un 2007. gadā, par godu tā 30. un 40. jubilejām. 1997. gada kompaktdiska versija saturēja albuma sākotnējo, pašu grupas dalībnieku pārraudzīto monofonisko miksu. 2007. gada izdevums satur kopā trīs kompaktdiskus - gan albuma stereo, gan mono miksus, kā arī grupas pirmos trīs singlus, to b-puses un dažas atšķirīgas dziesmu versijas.