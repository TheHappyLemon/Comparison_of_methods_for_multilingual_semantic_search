Roberts Seldens Djuvals (angļu: Robert Selden Duvall; dzimis 1931. gada 5. janvārī) ir amerikāņu aktieris un režisors. Karjeru teātrī sācis 1950. gadu beigās, 1960. gadu sākumā sācis filmēties televīzijā un kino. Pazīstams ar lomām tādās filmās un seriālos kā "Krēslas zona" (1959—1964), "Kas nogalina lakstīgalu" (1962), "Aiz iespēju robežām" (The Outer Limits; 1963—1965), "Īstenā drošsirdība" (True Grit, 1969), "Lazarete" (1970), THX 1138 (1971), Joe Kidd (1972), "Krusttēvs" (1972), "Krusttēvs 2" (1974), "Saruna" (1974), "Tīkls" (1976), "Mūsdienu apokalipse" (1979), Tender Mercies (1983), "Dabiskais" (1984), Colors (1988), Lonesome Dove (1989), "Viss piegriezies" (1993), "Apustulis" (1997), Get Low (2009). Par lomu 1983. gada filmā Tender Mercies saņēma Amerikas Kinoakadēmijas balvu kā labākais aktieris, vēl sešas reizes ticis nominēts Amerikas Kinoakadēmijas balvai, sešas reizes — Zelta globusa balvai (četras reizes to arī ieguvis), vēl vairākas reizes nominēts un pa reizei ieguvis BAFTA kino balvu, Ekrāna aktieru ģildes balvu un Emmy balvu.