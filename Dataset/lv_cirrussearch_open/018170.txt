"Dāvids" ir itāļu mākslinieka Mikelandželo Renesanses laika kaila vīrieša skulptūra no marmora. Skulptūrā ir attēlots Bībeles tēls Dāvids. Tā tika veidota laikā no 1501. līdz 1504. gadam un ir 5,17 metrus augsta. Sākotnēji tā bija pasūtīta kā viena no vairākām praviešu skulptūrām Florences katedrālei, tomēr skulptūra tika novietota laukumā pie Florences civilās valdības ēkas Palazzo della Signoria. "Dāvida" skulptūra tika atklāta 1504. gada 8. septembrī. 1873. gadā statuja tika pārvietota uz Akadēmijas galeriju Florencē, vēlāk oriģinālajā atrašanās vietā tika novietota darba reprodukcija. Dāvida statuja jau no tās dzimšanas brīža kļuva slavena kā darbs, kas spēj pilnībā atspoguļot sava laika estētisko ideālu — renesanses cilvēka varonību, lepnumu un brīvību mīlošo dabu. Florencieši sevi identificēja ar skaistā ķermenī iemiesotā jaunā varoņa lepno raksturu, interpretējot Vecās Derības tēlu kā tautas spēka un varenības izpausmi; republikas piekritējiem Dāvids kļuva par demokrātijas uzvaras pār tirāniju simbolu.