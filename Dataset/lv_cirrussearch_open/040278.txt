Sers Frederiks Deivids Atenboro (angļu: Sir David Frederick Attenborough; dzimis 1926. gada 8. maijā) ir angļu dabaszinātnieks un televīzijas pārraižu veidotājs. Viņš ir zināms kā daudzu dokumentālo filmu par dabu autors un ierunātājs, sadarbojoties ar britu raidorganizāciju BBC. Atenboro tiek uzskatīts par vienu no pasaulē pazīstamākajiem dabaszinātniekiem, pateicoties izglītojošām filmām, kurās tiek stāstīts par dzīvniekiem, augiem un citām dzīvības formām. Viņam par godu ir nosauktas vismaz piecpadsmit dažādas augu un dzīvnieku sugas un dzimtas, kā arī vairākas izmirušas sugas. Viņš tiek uzskatīts par britu "nacionālo vērtību", kā arī 2002. gadā BBC rīkotā aptaujā viņš tika atzīts par vienu no 100 ievērojamākajiem britiem. 1980. gadā Deividam Atenboro piešķirta BAFTA Fellowship balva. Vēlāk saņēmis vēl četras BAFTA televīzijas balvas, kā arī trīs Emmy balvas. Deivida Atenboro vecākais brālis bija angļu aktieris, kinorežisors un kinoproducents Ričards Atenboro, bet jaunākais brālis Džons Atenboro ieņēma vadošu amatu Alfa Romeo uzņēmumā.