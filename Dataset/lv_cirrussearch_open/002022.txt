Oļģerts Altbergs (dzimis 1921. gada 6. maijā Rīgā, miris 1998. gada 17. decembrī Rīgā) bija latviešu basketbolists un treneris. 1958. gadā beidzis studijas LVFKI. Spēlējis "Rīgas starts" komandā, kopumā basketbolista karjera ilgusi gandrīz 15 gadus. Par treneri sācis darboties jau 1947. gadā, kad sāka trenēt LLA komandu. 1955. gadā sāka trenēt "Daugavas" sieviešu komandu. Pirmais TTT Rīga kluba treneris no 1958. līdz 1962. gadam. Kopā ar TTT izcīnīja trīs uzvaras Eiropas čempionvienību kausa izcīņā un PSRS čempionātā (abos turnīros — 1960.—1962.). Laikā, kad Altbergs vadīja TTT komandu, 13 spēlētājas ieguva augstāko izglītību, savukārt pārējās 4 — vidējo speciālo izglītību. No 1950. līdz 1963. gadam bijis Latvijas sieviešu PSR izlases galvenais treneris, izlasi vadījis 66 spēlēs. Ar šo izlasi izcīnīja 2. vietu PSRS Tautu spartakiādē 1956. gadā un uzvarēja 1963. gada spartakiādē. No 1963. līdz 1968. gadam vadīja VEF Rīga klubu. 1965. gadā kopā ar Aleksi Aili publicējis grāmatu "Basketbola apmācība". Laikā no 1971. līdz 1992. gadam O. Altbergs bija Latvijas Basketbola federācijas treneru padomes priekšsēdētājs. 1952. gadā kļuvis par pasniedzēju LVFKI Sporta spēļu katedrā. 1997. gadā apbalvots ar V šķiras Triju Zvaigžņu ordeni. Viņa vārdā tikusi nosaukta balva, kas tiek pasniegta Latvijas gada labākajam trenerim.