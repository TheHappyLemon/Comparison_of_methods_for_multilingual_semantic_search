2013. gada Pasaules čempionāts orientēšanās sportā bija 30. Pasaules čempionāts orientēšanās sportā, kas notika Somijas slēpošanas kūrortā Vokati, līdzās esošajā Sotkamo un to apkārtnē no 6. jūlija līdz 14. jūlijam. Pasaules čempionāts Somijā notika ceturto reizi. Sacensību programma bija tradicionāla: sprints, vidējā distance, garā distance un stafete. Par čempionāta lielāko zvaigzni kļuva Šveices sportiste Simona Nigli-Lūdere, kas izcīnīja trīs zelta medaļas individuālajās distancēs un bronzu stafetē. Viņas karjerā pēc šī čempionāta ir jau 23 Pasaules čempiones tituli. Pasaules čempionātā piedalījās arī 9 Latvijas orientieristi. Komandas līderis Edgars Bertuks tāpat kā iepriekšējā Pasaules čempionātā kļuva par bronzas medaļas ieguvēju garajā distancē. Vidējā distancē viņam neizdevās aizstāvēt Pasaules čempiona titulu, distances beigu daļā E. Bertuks guva acs traumu, zaudēja ātrumu un finišēja 8. vietā. Veiksmīgi startēja arī Inga Dambe un Mārtiņš Sirmais — abiem 12. vieta vidējā distancē. Arī abas stafešu komandas finišēja 12. vietā.