"Intervija ar diktatoru" (angļu: The Interview) ir 2014. gada amerikāņu politiskā komēdija, kuras režisori ir Sets Rogens un Evans Goldbergs. Filma ir par žurnālistu Deivu Skailarku un viņa producentu, kas dodas uz Ziemeļkoreju intervēt valsts līderi Kimu Čoninu un kam Centrālā izlūkošanas pārvalde lūdz līderi nogalināt. Filmā galvenās lomas attēlo Džeimss Franko, Sets Rogens un Rendals Paks. Filma guva ievērību ar negatīvo Kima Čonina attēlojumu. 2014. gada jūlijā tika izteikti draudi ASV, ja filmas izplatītājs Columbia Pictures izlems demonstrēt filmu. Columbia Pictures pārcēla filmas pirmizrādi no plānotā 2014. gada 10. oktobra uz 25. decembri, lai, kā paši apgalvoja, filmu padarītu vairāk pieņemamu Ziemeļkorejai. 2014. gada novembrī tika veikts kiberuzbrukums pret Sony Pictures Entertainment, FIB uzskata, ka nozieguma paveicēji ir saistīti ar Ziemeļkoreju. 2014. gada 16. decembrī tika izteikti terora draudi pret kinoteātriem, kas rādīs filmu. 2014. gada 16. decembrī, kad daudzi Ziemeļamerikas kinoteātri drošības iemeslu dēļ pārcēla pirmizrādes datumu, Sony atcēla filmas izrādīšanu kinoteātros ASV. 23. decembrī tika paziņots par filmas izrādīšanu ierobežotā skaitā kinoteātru.