Džovanni Džustiniani Longo (grieķu: Ιωάννης Λόνγος Ιουστινιάνης, Iōánnēs Lóngos Ioustiniánēs, latīņu: Ioannes Iustinianus Longus; dzimis 1418. gadā, miris 1453. gada 1. jūnijā) bija dženoviešu pulkvedis Bizantijas impērijas dienestā. Vadījis Konstantinopoles aizstāvēšanu pret Osmaņu impēriju 1453. gadā. Zināms kā spējīgs karavadonis, kura drosme un personīgā harisma ļāva bizantiešiem salīdzinoši ilgi un veiksmīgi pretoties osmaņu uzbrukumam. Dzimis Dženovā, ļoti ietekmīgā un bagātā ģimenē. Izvēlējies militāro karjeru un dienējis Bizantijas impērijas dienestā. 1453. gada sākumā pats pēc savas iniciatīvas un par saviem līdzekļiem tobrīd Dženovai piederošajā Hijas salā saformējis 700 profesionālu dženoviešu un grieķu karavīru lielu vienību un to nogādājis Konstantinopolē. Pēc ierašanās pilsētā Bizantijas imperators Konstantīns XI iecēla viņu par Bizantijas sauszemes spēku komandieri. 1453. gada 6. aprīlī sākās Osmaņu impērijas uzbrukums pilsētai. Sākotnējie osmaņu uzbrukumi noritēja no jūras puses. No sauszemes tika veikta artilērijas apšaude ar liela kalibra lielgabaliem, kuras mērķis bija sagraut spēcīgos pilsētas nocietinājumus. Džustiniani meistarīgi spēja novērst dženoviešu, venēciešu un grieķu savstarpējos strīdus un mobilizēt viņus pilsētas nocietinājumu nemitīgam remontam. Ņemot vērā osmaņu lielgabalu lēno pārlādēšanas ātrumu, šāda taktika izrādījās efektīva. 1453. gada 29. maijā Osmaņu impērijas sultāns Mehmeds II uzsāka galveno sauszemes uzbrukumu pilsētai. Neskatoties uz vairākkārtējo osmaņu skaitlisko pārsvaru, Džustiniani komandētie bizantieši spēja atsist pirmos divus osmaņu uzbrukumus. Trešajā uzbrukumā devās osmaņu elites karaspēks — Janičaru korpuss. Ar lielām pūlēm aizstāvjiem izdevās atsist arī šo uzbrukumu, bet cīņā Džustiniani tika smagi ievainots. Tā rezultātā viņš bija spiests pamest savu posteni uz pilsētas aizsargmūra un tika evakuēts uz pilsētu. Redzot dženoviešu atkāpšanos, pārējo pilsētas aizstāvju morāle strauji kritās. Osmaņi izmantoja šo situāciju, nākamā uzbrukuma laikā salauza aizstāvju pretestību un ieņēma pilsētu. Dženoviešiem izdevās nogādāt ievainoto Džustiniani uz kuģa un izlauzties cauri osmaņu jūras blokādei. Tomēr nākamajā dienā Džovanni Džustiniani uz kuģa no gūtā ievainojuma nomira. Viņš tika apbedīts Hijas salā, Svētā Dominika baznīcā.