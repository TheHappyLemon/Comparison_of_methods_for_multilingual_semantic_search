Koordinātas: 51°30′11″N 0°10′12″W﻿ / ﻿51.50306°N 0.17000°W﻿ / 51.50306; -0.17000 Visu tautu rūpniecības sasniegumu lielā izstāde (angļu: Great Exhibition of the Works of Industry of all Nations), pazīstama arī kā vienkārši Lielā izstāde (The Great Exhibition), bija starptautiska izstāde Haidparkā, Londonā, Apvienotajā Karalistē, kas notika no 1851. gada 1. maija līdz 11. oktobrim. Šī bija pirmā no starptautiskajām Pasaules izstādēm, kas kļuva populāras 19. gadsimtā. Izstādes rīkošanu uzņēmās valsts ierēdnis un izgudrotājs Henrijs Kols un Princis Alberts, tobrīdējās karalienes Viktorijas vīrs. Izstāde notika speciāli tai būvētajā Kristāla pilī. Izstādē piedalījās 28 valstis. Kopumā izstādi apmeklēja apmēram 6 miljoni cilvēku, tai skaitā vairākas nozīmīgas tā laika personības. Vidēji dienā to apmeklēja 42 831 persona, vislielākais apmeklējums tika fiksēts dažas dienas pirms izstādes slēgšanas, 7. oktobrī, kad to apmeklēja 109 915 cilvēki. Izstādē tika izstādītas apmēram 100 000 ekspozīcijas. Sākotnēji augsto biļešu cenu dēļ izstādi tās sākumā apmeklēja vienīgi bagātie ļaudis, tomēr 25. maijā biļešu cenas tika samazinātas līdz tādam līmenim, ka tās varēja iegādāties arī parastie ļaudis.