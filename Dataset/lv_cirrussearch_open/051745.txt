Katovices starptautiskā lidosta (poļu: Międzynarodowy Port Lotniczy Katowice) ir starptautiska lidosta Polijas dienvidos, 30 kilometrus uz ziemeļiem no Katovices centra. Ziemas sezonā pēc pasažieru skaita tā ir ceturtā lielākā lidosta Polijā, bet vasaras sezonā - otrā lielākā. Lidosta dibināta 1940. gadā kā vācu armijas militārais lidlauks. Pēc Otrā pasaules kara tā kalpoja kā PSRS kara aviācijas, vēlāk Polijas kara aviācijas lidlauks. 1966. gadā no lidostas notika pirmais civilais reiss. Neskaitot čārterlidojumus, lidostā regulārus pasažieru aviopārvadājumus 2020. gadā nodrošināja aviosabiedrības Air Cairo, Corendon Airlines, Corendon Airlines Europe, Ellinair, Enter Air, Polijas aviolīnijas LOT, Lufthansa, Ryanair, Smartwings, SunExpress, Wizz Air. Visu sezonu lidojumi notiek uz 18 valstīm (tās ir Ēģipte, Grieķija, Gruzija, Islande, Itālija, Izraēla, Īrija, Kipra, Lielbritānija, Malta, Nīderlande, Norvēģija, Polija, Spānija, Turcija, Ukraina, Vācija, Zviedrija), bet sezonāli - vēl uz 5 valstīm (Apvienotie Arābu Emirāti, Bulgārija, Horvātija, Melnkalne, Portugāle).