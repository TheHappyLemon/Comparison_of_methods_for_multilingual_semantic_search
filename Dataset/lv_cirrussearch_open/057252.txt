Zibenslode (angļu: Thunderball) ir 1965. gada britu spiegu filma un Džeimsa Bonda filmu sērijas ceturtā filma, kurā britu specdienesta MI6 aģentu 007 attēlo skotu aktieris Šons Konerijs. Filmas sižets ir balstīts uz 1961. gada Iana Fleminga romānu ar tādu pašu nosaukumu. Šī ir trešā un pēdējā Bonda filma, kuras režisors ir Terenss Jangs. Galvenās lomas filmā atveido Šons Konerijs, Klodīna Ožē un Adolfo Selī. Filmā Džeimsam Bondam jāatrod divas NATO atombumbas, kuras nozagusi organizācija SPECTRE.