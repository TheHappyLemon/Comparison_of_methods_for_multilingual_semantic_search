"Skudrcilvēks un Lapsene: Kvantmānija" (angļu: Ant-Man and the Wasp: Quantumania) ir 2023. gada ASV supervaroņu filma, kas balstīta uz Marvel Comics tēliem Skotu Langu / Skudrcilvēku un Houpu Pimu / Lapseni. Filmu producējusi kompānija Marvel Studios un to izplata Walt Disney Studios Motion Pictures, tas ir turpinājums filmām "Skudrcilvēks" (2015) un "Skudrcilvēks un Lapsene" (2018), kā arī 31. filma Marvel Cinematic Universe (MCU) filmu sērijā. Filmas režisors ir Peitons Rīds, scenārija autors Džefs Lavness, galvenās lomas atveido Pols Rads (Skots Langs) un Evandželīna Lilī (Houpa van Daina), pārējās lomās filmējās Džonatans Meidžorss, Ketrīna Ņūtona, Deivids Dāstmālčans, Keitija O'Braiana, Viljams Džeksons Hārpers, Bills Marijs, Mišela Feifere, Korijs Stolls un Maikls Daglass. Filmā Langs un Van Daina kopā ar ģimeni dodas Kvantu līmeni, lai satiktu Kangu Iekarotāju (Meidžorss). Trešās "Skudrcilvēka" filmas plānus apstiprināja 2019. gada novembrī, ar Rīda un Rada atgriešanos. Lavnesu nolīga 2020. gada aprīlī, uzsākot filmas izstrādi COVID-19 pandēmijas laikā. Filmas nosaukumu un jauno aktieru sastāvu paziņoja 2020. gada decembrī. Atsevišķu ainu filmēšana sākās 2021. gada februāra sākumā Turcijā un jūnija vidū Sanfrancisko, bet pamata filmēšana sākās jūlijā Bakingemšīras Pinewood Studios un ilga līdz novembrim. Filmas "Skudrcilvēks un Lapsene: Kvantmānija" pirmizrāde notika 2023. gada 6. februārī Losandželosā, bet ASV un Latvijas kinoteātros to sāka demonstrēt 2023. gada 17. februārī, kā pirmo MCU Piektās fāzes filmu. Filma saņēma dalītas kritiķu atsauksmes, kas slavēja aktierspēli (lielākoties Rada, Meidžorsa un Feiferes) un vizuālos efektus, bet kritizēja scenāriju un nekonsekvento filmas toni. Filmas kases ieņēmumi pasaulē ir vairāk nekā 476 miljoni ASV dolāru.