Vēstures cienītāju klubs jeb vēstures rekonstruktoru klubs ir brīvprātīga ļaužu apvienība — klubs, — kurā apvienojušies cilvēki, kuri brīvajā laikā neprofesionāli interesējas par vēsturi, mājas apstākļos nodarbojas ar dažādu vēsturisku laikmetu priekšmetu un apģērba rekonstrukciju izgatavošanu, rīko dažādus tematiskus pasākumus, kuros tērpjas vēsturisko apģērbu kopijās, spēlē lomu spēles pēc iepriekš atrunāta scenārija (piemēram, kādas vēsturiskas kaujas rekonstrukcija, bruņinieku turnīrs u.tml.). Vienota un vispārpieņemta kopnosaukuma šim hobijam nav. Šādi klubi sevi dēvē gan par "militārās vēstures klubiem", gan "vēstures klubiem", gan "vēstures rekonstrukcijas klubiem", gan "eksperimentālās arheoloģijas klubiem" u.tml.