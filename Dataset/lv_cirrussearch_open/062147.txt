Alazani (gruzīnu: ალაზანი) vai Ganiha (azerbaidžāņu: Qanıx) ir upe Gruzijā un Azerbaidžānā, Kūras kreisā krasta pieteka. Sākas Lielā Kaukāza grēdā pie Didi Borbalo kalna. Augštecē tipiska kalnu upe; plūst pa šauru ieleju. Vidustecē noplūst Alazani ielejā kā līdzenumu upe ar meandrējošu gultni. Lejtecē Gruzijas un Azerbaidžānas robežupe. Ietek Mingečeviras ūdenskrātuvē; līdz tās izbūvei ietecēja Kūrā. Jauktas barošanas — ap 40% gruntsūdeņi, 30—35% nokrišņi un sniega kušana. Pali pavasarī un vasaras sākumā. Lielākās pietekas ir Stori, Incoba, Katehčaja/Katehisckali, Durudži (visas kreisās). Līdz Mingečeviras ūdenskrātuves izbūvei lielākā Alazani pieteka bija Iori. Upe minēta Strabona un Plīnija rakstos kā Alazonius vai Alazon. Lielākās pilsētas krastos ir Telavi, Gurdžaani, Cnori.