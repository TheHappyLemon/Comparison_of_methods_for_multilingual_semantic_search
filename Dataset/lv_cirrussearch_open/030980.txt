Kogalymavia reiss 9268 jeb Metrojet reiss 9268 bija Krievijas lidsabiedrības Kogalymavia starptautisks pasažieru lidmašīnas reiss no Šarm eš Šeihas Ēģiptē uz Sanktpēterburgu Krievijā 2015. gada 31. oktobrī. Airbus A321-231 lidmašīna nogāzās Sīnāja pussalā 23 minūtes pēc pacelšanās no lidostas. Lidmašīnā atradās 217 pasažieri un 7 apkalpes locekļi, no kuriem visi (kopā 224 personas) gāja bojā. Šī katastrofa ir ar lielāko upuru skaitu Ēģiptes vēsturē, kā arī ar lielāko Krievijas pilsoņu skaitu, kas gājuši bojā aviokatastrofā. Lidmašīnas nogāšanās iemesls bija terora akts. Neilgi pēc katastrofas Islāma valsts Sīnāja atzars paziņoja, ka lidmašīnu notriekuši viņi. Iespējamā lidmašīnā ievietotā spridzekļa dēļ vairākas valstis paziņoja, ka uz laiku apturēs lidojumus uz Šarm eš Šeihu.