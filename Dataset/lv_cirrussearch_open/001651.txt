72. Kinoakadēmijas balvas tika pasniegtas 2000. gada 26. martā "Shrine Auditorium", Losandželosā, ASV. Balvu pasniegšanu vadīja aktieris Billijs Kristels. Nominācijas 15. februārī paziņoja Amerikas Kinoakadēmijas prezidents Roberts Reme un aktieris Dastins Hofmans. Visvairāk nominācijas (astoņas) saņēma filma "Amerikāņu skaistums". Visvairāk balvu (piecas) saņēma filma "Amerikāņu skaistums" Transportēšanas laikā, diezgan mīklainos apstākļos pazuda 55 "Oskara" statuetes, kas tika vestas no izgatavošanas vietas Čikāgā uz Losandželosu. Nedēļu pirms ceremonijas atkritumu savākšanas kompānijas darbinieks Viljams Fulgers atrada 52 statuetes kādā Losandželosas atkritumu konteinerā. Kompānija "Roadway Express", kas bija atbildīga par statuešu pārvadāšanu, izmaksāja Fulgeram 50 000 dolārus lielu atlīdzību. ASV Kinoakadēmija oficiāli ielūdza Fulgeru uz balvas pasniegšanas ceremoniju. Patiesie pazušanas apstākļi tā arī netika noskaidroti. Ja statuetes nebūtu atrastas, tad ceremonijā, visdrīzāk, netiktu pasniegtas statuetes, jo ražotājs nespētu sagatavot jaunu statuešu partiju tik īsā laikā.