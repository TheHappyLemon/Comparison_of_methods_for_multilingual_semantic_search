Panamas zemesšaurums (spāņu: Istmo de Panamá) vai Darjenas zemesšaurums (Istmo de Darién) ir zemesšaurums Ziemeļamerikā, kas atdala Atlantijas okeānam piederīgo Karību jūru no Klusā okeāna. Austrumos no zemesšauruma esošais Darjenas reģions ir dabiska robeža starp Ziemeļameriku un Dienvidameriku. Izvietojies Panamas valstī un plašākā nozīmē par zemesšaurumu uzskata visu teritoriju 700 km garumā no Talamankas grēdas līdz Darjenai gar Panamas līča ziemeļu piekrasti. Zemesšauruma platums šaurākajā vietā ir 48 km. No 1879. līdz 1914. gadam zemesšauruma šaurākajā vietā tika izbūvēts Karību jūru un Kluso okeānu savienojošais Panamas kanāls.