Žaks Ofenbahs (franču: Jacques Offenbach) jeb Jakobs Ofenbahs (vācu: Jacob Offenbach, 1819. gada 20. jūnijā, miris 1880. gada 5. oktobrī) bija Francijas romantisma laika komponists un čellists, viens no operetes žanra radītājiem. Pirms Žaka Ofenbaha ar terminu "operete" apzīmēja dziesmuspēli un citus komiskās operas paveidus ar runātiem dialogiem, bet viņš par opereti sāka saukt nelielus liriska sadzīves rakstura viencēliena sacerējumus, kas bija tuvi franču komiskajai operai. Līdzīgus parodiska rakstura sacerējumus viņš dēvēja par "muzikālu bufonādi", bet parodijas vairākos cēlienos — par bufoperām. Vēlāk visus šos uzvedumus sāka saukt par operetēm. Popularitāti iemantojusi Ofenbaha nepabeigtā opera "Hofmaņa stāsti".