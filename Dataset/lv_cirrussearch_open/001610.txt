Belovežas gārša (baltkrievu: Белавежская пушча, poļu: Puszcza Białowieska) ir viens no pēdējiem un lielākajiem atlikušajiem Eiropas līdzenumu dižmežiem, iekļauts UNESCO pasaules mantojuma sarakstā. Tā austrumu daļa atrodas Baltkrievijā, bet rietumu daļa - Polijā. Abu valstu robeža iet cauri mežam, un cilvēkiem tā ir slēgta, izņemot vienu robežpārejas punktu tūristiem, kurā ES pilsoņi var iekļūt Baltkrievijas teritorijā bez vīzas. Gāršā savvaļā sastopami apmēram 800 Eiropas lielāko sauszemes dzīvnieku sumbru.. Polijas pusē ierīkots Bjalovežas nacionālais parks, bet Baltkrievijā Belovežas gāršas nacionālais parks.