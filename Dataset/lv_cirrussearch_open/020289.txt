Sveti Klimenta Ohridski (bulgāru: Свети Климент Охридски) ir Bulgārijas vasaras polārstacija Antarktikā. Izvietojusies Livingstona salas dienvidu piekrastē Hērda pussalā Sautbeja krastā Dienvidšetlendas salās. Pēc neveiksmīga mēģinājuma izveidot staciju Aleksandra I Zemes ziemeļos, 1988. gada aprīlī ar PSRS izpētes kuģa Mihail Somov palīdzību Bulgārijas ekspedīcija četru cilvēku sastāvā Livingstona salā krastā nogādāja un uzstādīja divas moduļveida būves. Sākotnēji stacija darbojās kā Sofijas Universitātes patversme, bet 1993. gadā tā tika rekonstruēta, paplašināta un nodēvēta par godu apgaismotājam un pirmajam bulgāru bīskapam Ohridas Svētajam Klimentam (840-916). Pētniecības darbus stacijā koordinē Bulgārijas Antarktikas institūts un galvenās nozares ir ģeoloģija, bioloģija, glacioloģija, meteoroloģija, medicīna, topogrāfija un ģeogrāfija. Stacijai pieder Akademijas lauka nometne Tangras kalnos.