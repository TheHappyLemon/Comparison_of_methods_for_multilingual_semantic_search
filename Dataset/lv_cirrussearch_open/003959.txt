Sers Ahmeds Salmans Rušdi (angļu: Sir Ahmed Salman Rushdie, urdu: أحمد سلمان رشدی, hindi: अह्मद सलमान रश्डी; dzimis 1947. gada 19. jūnijā) ir Indijā dzimis britu rakstnieks. Rušdi uzaudzis Mumbajā (tolaik Bombeja), kur mācījies skolā (Cathedral and John Connon School), pēc tam mācījies prestižajā Ragbijas skolā Vorvikšīrā Anglijā, tad Kembridžas Universitātes Karaļa koledžā. Rušdi darbi tiek saistīti ar maģisko reālismu. Viņa pazīstamākais darbs ir radikālā islāma iedvesmotais romāns "Sātaniskās vārsmas" (The Satanic Verses, 1988), pēc kura publicēšanas Irānā tika izsludināta fatva, kurā bija pieprasīta Rušdi sodīšana ar nāvi. Fatva joprojām ir spēkā, par Rušdi nogalināšanu izsludinātā atlīdzība mūsdienās sasniegusi 3 miljonus dolāru. Rušdi apsargā britu slepenais dienests. 2022. gada 12. augustā pasākumā Ņujorkā Salmanu Rušdi sadūra uzbrucējs, pēc šī notikuma Rušdi zaudēja redzi vienā acī un nespēja darboties ar vienu roku.