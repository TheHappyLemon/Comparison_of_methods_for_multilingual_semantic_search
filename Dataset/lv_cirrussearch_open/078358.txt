Alberts Ārnolds "Els" Gors jaunākais (Albert Arnold "Al" Gore, Jr., dzimis 1948. gada 31. martā) ir amerikāņu politiķis, advokāts un filantrops. Gors bijis 45. ASV viceprezidents (1993—2001) Billa Klintona administrācijā. 2007. gadā kopā ar Klimata pārmaiņu starpvaldību padomi saņēmis Nobela miera prēmiju. Els Gors politisko karjeru uzsāka 1976. gadā, 28 gadu vecumā, kad viņš tika ievēlēts ASV Kongresā. 1984. gadā Gors kā Tenesī štata pārstāvis tika ievēlēts ASV Senātā. Šajā amatā agrāk bija bijis arī viņa tēvs Els Gors vecākais. 1988. gada ASV prezidenta vēlēšanu kampaņā Gors bija viens no pretendentiem izvirzīšanai par prezidenta amata kandidātu no ASV Demokrātiskās partijas, bet tomēr nekļuva par partijas nominēto kandidātu. 1992. gada prezidenta vēlēšanās Gors atteicās piedalīties, galvenokārt ģimenes apstākļu dēļ. 1989. gadā ar viņa sešgadīgo dēlu bija noticis nelaimes gadījums, pēc kura Gors par galveno vērtību uzskatīja ģimeni un tāpēc negribēja pavadīt visu savu laiku, piedaloties vēlēšanu kampaņā. Par prezidentu 1992. gada vēlēšanās tika ievēlēts Bills Klintons, kurš Goru uzaicināja viceprezidenta amatā. Pēc Klintona divu prezidenta termiņu beigām Gors kļuva par ASV Demokrātiskās partijas izvirzīto kandidātu 2000. gada ASV prezidenta vēlēšanās, bet zaudēja ASV Republikāniskās partijas kandidātam Džordžam Bušam.