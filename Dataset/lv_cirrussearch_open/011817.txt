Eriks Kantonā (franču: Eric Daniel Pierre Cantona; dzimis 1966. gada 24. maijā) ir aktieris un bijušais franču futbolists, spēlējis uzbrucēja pozīcijā, bijis Francijas izlases dalībnieks. Futbolista karjeras laikā pārstāvējis vairākus Francijas un Anglijas klubus. Lielāko karjeras daļu aizvadīja Anglijas Premjerlīgas klubā Manchester United, kur arī noslēdza profesionāļa karjeru. Mančestras kluba sastāvā četras reizes kļuva par Premjerlīgas čempionu, vēl divus Francijas čempiona titulus izcīnīja Marseille sastāvā. Francijas izlases sastāvā piedalījās 1992. gada Eiropas čempionātā. 2004. gadā bijušais Brazīlijas futbolists Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. No 1997. līdz 2004. gadam profesionāli spēlēja pludmales futbolu, bija šī sporta veida nacionālās izlases treneris līdz 2011. gadam. Pēc futbolista karjeras beigām pievērsies aktiera karjerai. No 1995. līdz 2015. gadam piedalījās vairāk nekā 30 filmās. Spēlēja arī teātrī, attēlodams arī klasiskus tēlus, kā Alfrēda Žarī Ibī karali.