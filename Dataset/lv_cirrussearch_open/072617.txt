Daiena Leina (angļu: Diane Lane; dzimusi 1965. gada 22. janvārī Ņujorkā, ASV) ir amerikāņu aktrise. Leinas aktrises karjera sākās sešu gadu vecumā nelielā Ņujorkas teātrī La MaMa Experimental Theatre Club. Trīspadsmit gadu vecumā Leina debitēja filmā A Little Romance (1979), kur tēloja kopā ar Lorensu Olivjē. Pēc vairākām citām lomām filmās un televīzijā Leina guva ievērību ar galveno lomu filmā A Walk on the Moon (1999). Leina tēlojusi vairāk nekā 60 filmās. Lielākos panākumus guvusi par lomu filmā "Neuzticīgā" (2002). Par šo lomu bijusi nominēta Amerikas Kinoakadēmijas balvai un Zelta globusa balvai. Vēl divas reizes nominēta Zelta globusa balvai par lomām filmās "Zem Toskānas saules" (2003) un Cinema Verite (2011). Leina attēlojusi Martas Kentas lomu tādās populārās filmās kā "Tērauda vīrs" (2013), "Betmens pret Supermenu: Taisnības rītausma" (2016), "Taisnības līga" (2017). Piedalījusies TV seriālos "Kāršu nams" (2013–2018) un The Romanoffs (2018).