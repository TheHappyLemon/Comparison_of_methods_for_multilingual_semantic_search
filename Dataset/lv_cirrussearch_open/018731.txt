Teodors Kerners, edlers fon Zīgringens (vācu: Theodor Körner Edler von Siegringen; dzimis 1873. gada 23. aprīlī, miris 1957. gada 4. janvārī) bija sociāldemokrātisks austriešu politiķis, piektais Austrijas prezidents no 1951. līdz 1957. gadam. Dzimis Austroungārijas militārpersonas ģimenē. Mācījās militārajā skolā Hranicē, vēlāk militārajā akadēmijā, kur ieguva leitnanta pakāpi. Dienējis Zagrebā, Mostarā un Levočā. Pirmā pasaules kara laikā viens no štāba virsniekiem Izonco kaujās Itālijas frontē. Demobilizējies 1924. gadā ģenerāļa dienesta pakāpē. Pievienojies sociāldemokrātiem, 1924. gadā tika ievēlēts Austrijas parlamentā. No 1933. gada decembra līdz 1934. gada februārim bija Bundesrātes prezidents. Pēc 1934. gada februāra Austrijas pilsoņu kara un austrofašisma režīma nodibināšanas, īsu brīdi arestēts. Otrā pasaules kara beigās 1945. gada aprīlī ar PSRS okupācijas varas atļauju Kerners tika iecelts par Vīnes mēru. 1951. gadā tika ievēlēts par Austrijas prezidentu un bija Austrijas vēsturē pirmais prezidents, kurš ievēlēts tiešās vēlēšanās. Miris amatā esot.