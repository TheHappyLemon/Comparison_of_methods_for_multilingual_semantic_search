Svētais Krēsls (latīņu: Sancta Sedes) ir Romas Katoļu baznīcas jurisdikcija, Romas pāvesta krēsls. Pāvests ar Romas kūrijas palīdzību vada Romas Katoļu baznīcu. Svētais Krēsls, pārstāvot Vatikānu, uztur arī diplomātiskas attiecības ar citām valstīm. Diplomātiski Svētais Krēsls rīkojas un runā visas Katoļu baznīcas vārdā. Nereti ar terminu ‘Svētais Krēsls’ saprot Vatikānu, lai gan tas nav gluži viens un tas pats. Uz to norāda kaut vai tas, ka Svētā Krēsla un Vatikāna ģerboņi nav vienādi (Vatikāna ģerbonī sudraba atslēga ir samainīta vietām ar zelta atslēgu).