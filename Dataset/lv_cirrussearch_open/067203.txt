Ķīnas Republikas bruņotie spēki (ķīniešu: 中華民國國軍, Zhōnghuá Mínguó Guó Jūn) ir apvienotie Ķīnas Republikas bruņotie spēki, kuru uzdevums ir aizsargāt valsts brīvību, neatkarību un teritoriālo integritāti. Tos veido sauszemes spēki, jūras un gaisa spēki, militārā policija un rezerves spēki. Ķīnas Republikas jeb Taivānas bruņotie spēki sākotnēji tika izveidoti ar mērķi atvairīt iebrukumu no kontinentālās daļas. Galvenais un dažos periodos monopoltirgotājs ieroču piegādē bija un joprojām ir Amerikas Savienotās Valstis. Ķīnas Republikas bruņotajos spēkos ir vairāk nekā 200 000 pilna laika personāla, valsts ārkārtas situācijās vai pilna mēroga kara gadījumā Taivāna var mobilizēt vairāk nekā 2,3 miljonus rezervistu. 2022. gadā Taivāna pagarināja obligātā militārā dienesta ilgumu no četriem mēnešiem līdz vienam gadam, ņemot vērā Ķīnas arvien naidīgāko izturēšanos.