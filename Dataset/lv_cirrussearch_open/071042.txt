Šis raksts ir par 1995. gada anime filmu. Par 2017. gada ASV filmu skatīt rakstu Rēgs bruņās (2017. gada filma). "Rēgs bruņās" (japāņu: 攻殻機動隊, Kōkaku Kidōtai; tieši: "Mobilā bruņotā sabiedriskā miera un kārtības policija"; angļu: Ghost in the Shell) ir 1995. gada japāņu režisora Mamoru Ošī anime filma, kurā ir uzņemta uz tāda paša nosaukuma mangas motīviem. Tā ir postkiberpanka žanra kulta filma un ir ietekmējusi tādus darbus kā "Matrikss". Filmai ir izveidots turpinājums Ghost in the Shell 2: Innocence un ASV veidots rīmeiks ar Skārletu Johansoni galvenajā lomā. Vēl saistībā ar šo filmu ir arī izveidoti divi anime seriāli Stand Alone Complex un Arise. Filmas darbība norisinās Honkongā 2029. gadā, un filma apskata cilvēka identitātes jautājumu kiborgu ērā. Filmas galvenā varone ir Motoko Kusanagi (saukta arī par Majoru), kurai ir pilnībā robotizēts ķermenis, izņemot daļu no galvas un muguras smadzenēm. Viņa strādā "Devītajā sabiedriskās drošības nodaļā", kas ir izlūkošanas dienests un nodarbojas galvenokārt ar terorisma un augsta līmeņa noziegumu apkarošanu. Vārds "rēgs" filmas nosaukumā atsaucas uz jēdzienu, kas tiek izmantots, lai apzīmētu cilvēka dvēseli. Tā ir psihes daļa, kas atšķir dzīvo no mākslīgā.