Mičigans (angļu: Lake Michigan) ir viens no pieciem Lielajiem ezeriem un vienīgais, kas pilnībā atrodas ASV teritorijā (Indiānas, Ilinoisas, Viskonsinas un Mičiganas štati). Ezera nosaukums cēlies no odžibvu indiāņu vārda mishigami — ‘lielais ūdens’. Piektais lielākais ezers pasaulē. Krasta līnijas garums ir 2633 km. Ezers atrodas vienā līmenī ar Hūronu, ar kuru tas ir savienots. Ģeoloģiski un hidroloģiski Hūrons un Mičigans ir viens ezers, būtībā — pasaulē lielākais ezers.[nepieciešama atsauce] Tomēr abi ezeri ir ģeogrāfiski nošķirti. Mičigana krastos dzīvo ap 12 miljoni cilvēku. Mičiganas štata ziemeļu daļā gar ezera krastu izvietotas daudzas atpūtas un tūristu pilsētas. Kopumā ezera krastā atrodas 18 pilsētas, kurās iedzīvotāju skaits pārsniedz 30 000. Ļoti populāras ir Mičigana pludmales, jo sevišķi Mičiganas štatā un Indiānas ziemeļu daļā.[nepieciešama atsauce] Šī iemesla dēļ Mičiganu nereti dēvē par "trešo krastu" - pirmie divi ir Atlantijas un Klusā okeāna krasti. Ūdens temperatūra tūrisma sezonas laikā ir 13—21 °C; pludmales ir no skaistām kvarca smiltīm. Čikāgas pilsēta ik gadus ieved jaunas smiltis pilsētas pludmalēm. Mičigana krastā atrodas viens no pasaules iespaidīgākajiem pilsētu siluetiem - Čikāgas debesskrāpju rajons. No lielākās daļas ezera krastu otru krastu nevar redzēt.