Martins Kleins (igauņu: Martin Klein; dzimis 1884. gada 12. septembrī, miris 1947. gada 11. februārī) bija igauņu cīkstonis, piedalījies grieķu—romiešu cīņā. Pārstāvējis Krievijas impēriju 1912. gada vasaras olimpiskajās spēlēs, kur izcīnīja sudraba medaļu vidējā svara kategorijā (svara kategorija līdz 75 kg), kas ir pirmā igauņu izcīnītā medaļa Olimpisko spēļu vēsturē. Pusfinālā cīnījies ar Somijas pārstāvi Alfredu Asikainenu. Viņu cīņa ilga 11 stundas un 40 minūtes, kas ir visu laiku ilgākā cīņa cīņas sporta vēsturē, šis rekords ir arī iekļauts Ginesa rekordu grāmatā. Pēc uzvaras pusfinālā Kleinam bija finālā jācīnās ar Zviedrijas pārstāvi Klaesu Jūhansonu, tomēr pēc tādas ilgas cīņas viņš nebija atguvies un neizgāja uz starta, tādējādi zviedrs saņēma zelta medaļu. Bijis Igaunijas cīkstoņu treneris 1919. gadā. Kopš 1962. gada notiek Martina Kleina memoriālās sacensības.