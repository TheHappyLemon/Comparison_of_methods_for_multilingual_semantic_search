Orbiting Carbon Observatory (OCO) bija NASA klimata pētniecības pavadonis, kurš zaudēts nesējraķetes kļūmes dēļ 2009. gada februārī. Ar to bija paredzēts vākt datus par oglekļa dioksīda (CO2) koncentrāciju un izplatību Zemes atmosfērā. Tas iekļautos A-train grupējumā, kur vairāki Zemes novērošanas pavadoņi seko viens otram vienā orbītā. OCO izgatavoja uzņēmums Orbital Sciences Corporation uz platformas LEOStar-2 bāzes. Pavadonī uzstādīts viens instruments, kurā iestrādāti trīs klasiskie režģa spektrometri. OCO-2 palaists 2009. gada 24. februārī 09:20 UTC ar nesējraķeti Taurus-XL 3110 no Vandenberga Gaisa spēku bāzes starta laukuma LC-576E. Pēc otrās raķešpakāpes iedarbināšanas vajadzēja atvērties raķetes gala plūsmvirzim, bet tas nenotika. Neparedzētā papildu masa neļāva pavadoni ievadīt orbītā, un aptuveni 17 minūtes pēc starta tas nokrita okeānā Antarktikas rajonā. Zaudētā pavadoņa vietā tika izgatavota tā kopija Orbiting Carbon Observatory 2 un orbītā palaista 2014. gadā.