Augusts Strindbergs (zviedru: Johan August Strindberg; 1849. gada 22. janvāris — 1912. gada 14. maijs) bija zviedru dramaturgs, romānists, gleznotājs un esejists. Četras desmitgades ilgajā karjerā viņš uzrakstīja vairāk nekā 60 lugas, kā arī vairāk nekā 30 cita veida darbus. A. Strindbergs tiek uzskatīts par modernās zviedru literatūras "tēvu" un viņa darbs Röda rummet (1879) tiek uzskatīts par pirmo romānu modernajā zviedru literatūrā. Citi viņa slaveni darbi ir "Tēvs" (Fadren) (1887), "Jūlijas jaunkundze" (Fröken Julie) (1888), "Inferno" (Inferno) (1897), "Uz Damasku" (Till Damaskus) (1898), "Sapņu spēle" (Ett drömspel) (1902) un "Spoku sonāte" (Spöksonaten) (1908). Ir tikušas radītas operas, filmas balstoties uz viņa darbiem.