Venus Express (no angļu: "Veneras ekspresis") bija Eiropas Kosmosa aģentūras starpplanētu zonde Veneras izpētei. Venus Express galvenie zinātniskie uzdevumi bija pētīt planētas atmosfēru, to veidojošos mākoņus, kā arī Veneras virsmas raksturlielumus. Viens no uzdevumiem ir sastādīt virsmas temperatūras globālo karti. Venus Express sākotnējā misija bija plānota 500 Zemes dienām, vairākkārt pagarināta. 2014. gadā misija beigta. Venus Express misija tika ierosināta 2001. gadā, lai izmantotu Mars Express konstrukciju. Kosmiskā aparāta izgatavošanā tika izmantoti arī citas zondes Rosetta rezerves instrumenti. Venus Express tika palaista 2005. gada 9. novembrī no Baikonuras kosmodroma ar nesējraķeti Sojuz-FG/Fregat. 2006. gada 11. aprīlī starpplanētu zonde iegāja Veneras orbītā. 2006. gada 3. jūnijā Venus Express pabeidza instrumentu testēšanas fāzi un oficiāli sāka zinātnisko datu vākšanu. 2008. gada jūlijā un augustā, 2009. gada oktobrī, 2010. gada februārī un aprīlī Venus Express lidojums tika izmainīts tā, ka orbītas zemakais punkts gāja cauri atmosfērai. Tas tika veikts, lai pazeminātu orbītas vidējo augstumu, kā arī, lai pēc kosmiskā aparāta ātruma izmaiņām noskaidrotu atmosfēras blīvumu. Izrādījās, ka virs polu rajoniem lielā augstumā atmosfēras blīvums ir par 60 % mazāks nekā agrāk tika uzskatīts. 2014. gada jūnijā un jūlijā sākts aerobremzēšanas eksperiments. 2014. gada 28. novembrī zaudēti sakari ar zondi. Nepastāvīgs kontakts ar to atjaunots 3. decembrī, bet pazīmes rādīja, ka kosmiskajam aparātam izbeigušies degvielas krājumi. 16. decembrī ESA paziņoja, ka Venus Express misija ir beigusies. No zondes vēl varēja uztvert nesējsignālu, bet tas nesaturēja derīgus datus. Tiek prognozēts, ka zonde Veneras atmosfērā ieies 2015. gada janvārī vai februārī.