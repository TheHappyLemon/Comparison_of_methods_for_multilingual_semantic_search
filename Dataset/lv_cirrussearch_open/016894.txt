Fulhensio Batista (Fulgencio Batista y Zaldívar; dzimis 1901. gada 16. janvārī, miris 1973. gada 6. augustā) bija Kubas prezidents no 1940. līdz 1944. gadam (ievēlēts) un no 1952. līdz 1959. gadam (valsts apvērsuma rezultātā), kad viņu gāza Kubas revolūcijas laikā. 1921. gadā Fulhensio Batista iestājās Kubas armijā. 1923. gadā viņš atstāja bruņotos spēkus. Vēlāk viņš atgriezās armijā un ieguva kaprāļa pakāpi. 1933. gadā Batista kļuva ar stenogrāfijas seržantu. Viņš vadīja "Seržantu revolūcijas" grupu kā daļu no apvērsuma, kas 1933. gadā gāza prezidentu Herardo Mačado. Par prezidentu kļuva Ramons Gravs, bet Fulhensio Batista tika iecelts par armijas ģenerālštāba priekšnieku ar pulkveža pakāpi. Batista faktiski kontrolēja stāvokli valstī. Daudzi virsnieki tika atvaļināti, pretestība jaunajam režīmam tika apspiesta. 1934. gada 15. janvārī Batista piespieda atkāpties Ramonu Gravu. Viņa vietā par prezidentu kļuva Karloss Mendjeta, kas valdīja 11 mēnešus. Nākamie prezidenti amatā bija vēl īsākus laikus. 1940. gada prezidenta vēlēšanās uzvarēja Fulhensio Batista, apsteidzot Ramonu Gravu. 1944. gada vēlēšanās Batista zaudēja Ramonam Gravam. 1948. gadā Batista ieguva vietu Kubas Senātā. Kad 1951. gadā pienāca senatora termiņā beigas, viņš nolēma startēt prezidenta vēlēšanās. Pirmsvēlēšanu aptaujas rādīja, ka Batista nav populārs kubiešu vidū un netiktu ievēlēts par prezidentu. 1952. gada 10. martā Fulhensio Batistas organizēts apvērsums gāza prezidentu Karlosu Prio. Batista pasludināja sevi par pagaidu prezidentu uz diviem gadiem. ASV atzina Batistas režīmu un iepludināja valstī lielas investīcijas. Aprīlī tika pieņemts jauns konstitūcijas likums. Drīz pēc apvērsuma sākās pretestība Batistas režīmam. 1954. gadā notika prezidenta vēlēšanas, kurās vienīgais kandidāts bija Fulhensio Batista. 1956. gada beigās Kubā ieradās Fidela Kastro kaujinieki, kuri sāka partizānu karu. 1958. gada novembrī tika sarīkotas pēc konstitūcijas nepieciešamās prezidenta vēlēšanas. Tajās nepiedalījās partizānu kontrolēto teritoriju iedzīvotāji. Sākotnējie vēlēšanu rezultāti rādīja Karlosa Markesa Sterlinga uzvaru, bet militāristi pārtrauca balsu skaitīšanu, un Batista paziņoja, ka uzvarējis Andress Rivero Agvero. Agvero nepaspēja kļūt par prezidentu. Līdz gada beigām Kastro spēki bija pietuvojušies Havanai. 1959. gada 1. janvārī Fulhensio Batista ar savu ģimeni atstāja Kubu, ar lidmašīnu aizlidojot uz Dominikānas Republiku. Vēlāk Batista pārcēlās uz Portugāli. Pēc tam dzīvoja Spānijā.