2020. gada Milāna—Sanremo bija šosejas riteņbraukšanas viendienas sacensības, kas notika 8. augustā Itālijas ziemeļrietumos. Tā bija 111. reize, kad notikušas Milāna—Sanremo sacensības un tās bija astotās sacensības 2020. gada UCI Pasaules tūres kalendārā. Tās sākotnēji bija plānotas 21. martā, bet COVID-19 pandēmijas Itālijā dēļ tika pārceltas. Sacensību norisi jau vairākas nedēļas iepriekš apdraudēja ar COVID-19 epidēmijas Itālijā ierobežošanu saistītie pasākumi. Pēc Itālijas valdības 4. marta rīkojuma atcel visus publiskos un sporta pasākumus līdz 3. aprīlim tika apsvērta sacensību pārcelšana uz vēlāku datumu. 6. martā tika paziņots, ka sacensības pārceltas uz vēlāku datumu. Jaunais sacensību datums tika paziņots 5. maijā. Sacensību maršruts tika mainīts no ierastā, jo vairāku piekrastes pilsētu vadība vasaras sezonas un pandēmijas apdraudējuma dēļ nevēlējās slēgt ceļus. Katras komandas dalībnieku skaits tika samazināts līdz sešiem pārstāvjiem.