Autobuss jeb grupeto (itāļu: gruppetto) ir riteņbraukšanas termins, kurš apzīmē riteņbraucēju grupu šosejas riteņbraukšanas sacensībās, kura izveidojusies aiz vadošā pelotona. Autobuss parasti veidojas daudzdienu sacensību kalnu posmos, kur braucēji, kuri nav kalnu braukšanas speciālisti, atkrīt no peletona aizmugures kāpuma laikā. Pamazām atkrīt daļa braucēju un sacensību beigās jau veido lielāku grupu. Šie braucēji parasti ir sprinteri vai gregari, kurus neuztrauc viņu finiša pozīcijas kalnu posmos. Viņu galvenais mērķis ir finišēt pirms laika ierobežojuma beigām, lai tādu daudzdienu sacensību kā Tour de France nākamajā posmā varētu turpināt sacensības. Ja autobuss ierodas pēc laika ierobežojuma beigām, organizatori var pagarināt šo ierobežojumu, ja autobusa sastāvā ir vairāk kā 20% braucēju. Ja braucēji ir atpalikuši arī no autobusa, viņi gandrīz vienmēr tiks izslēgti no turpmākajām sacensībām, ja vien nav cietuši kādā sacīkšu negadījumā. Laika ierobežojums tiek noteikts pēc organizatoru ieskatiem, Tour de France tiek izmantoti atšķirīgi koeficienti, atkarībā no sacensību posma grūtības pakāpes. Šie koeficienti tiek izteikti kā procenti no posma uzvarētāja laika. Tā kā autobusa dalībniekiem ir kopīgas "izdzīvošanas" intereses, braucēji ir vairāk noskaņoti palīdzēt viens otram, salīdzinot ar galveno peletonu. Braucēji bieži izlīdz viens otram ar pārtiku un dzērienu, pat ja pārstāv atšķirīgas komandas.