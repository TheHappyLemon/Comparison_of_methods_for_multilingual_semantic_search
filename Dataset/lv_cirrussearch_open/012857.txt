Intelsat 22 jeb IS-22 ir Luksemburgā bāzētas kompānijas Intelsat sakaru pavadonis, kas palaists 2012. gadā. Tas paredzēts sakaru nodrošināšanai klientiem Eiropā, Afrikā, Āzijā un Austrālijā. Pavadoni izgatavojusi ASV kompānija Boeing uz platformas BSS-702MP bāzes. Tam ir 24 C-joslas un 18 Ku joslas raidītāji. Bez tam avadonī ir arī UHF derīgā krava Austrālijas bruņotajiem spēkiem. Intelsat 22 tika palaists 2012. gada 25. martā 12:10:32 UTC ar nesējraķeti Proton-M/Briz-M no Baikonuras kosmodroma. Pēc piecām dzinējbloka Briz-M iedarbināšanām 26. martā 03:40:19 UTC pavadonis tika atdalīts no Briz-M un ievadīts ģeostacionārā pārejas orbītā. Sākotnēji pavadonim tika veiktas pārbaudes un testēšana ģeostacionārajā orbītā punktā 63° austrumu garuma. Maijā Intelsat 22 tika pārvietots uz darba pozīciju punktā 72° austrumu garuma. Tur tas nomainīja Intelsat 709.