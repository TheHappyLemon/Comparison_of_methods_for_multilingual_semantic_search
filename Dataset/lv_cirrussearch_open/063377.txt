Karalienes Modas līcis (angļu: Queen Maud Gulf) ir plašs jūras līcis Kanādas Arktikā. Izvietojies Ziemeļu Ledus okeānā starp Adelaidas pussalu austrumos un Kenta pussalu rietumos. Atdala Viktorijas un Karaļa Viljamas salas no Ziemeļamerikas kontinenta, savieno Dīza šaurumu rietumos ar Viktorijas šaurumu ziemeļos un Simpsona šaurumu austrumos. Krasti stipri izroboti, daudz līču un pussalu. Līcī vairākas salas, lielākās no kurām ir Melberna un Dženijas Lindas salas. Līcis 10 mēnešus gadā pildīts ar ledu. Krasti mazapdzīvoti, pastāvīgu apdzīvoto vietu nav. Līča dienvidu piekrastē kopš 1961. gada izveidota putniem nozīmīga vieta — Karalienes Modas līča migrējošo putnu rezervāts. Līča krastus izsenis apdzīvojuši inuiti. Pirmie līci šķērsojušie neinuiti bija kanādietis Pīters Dīzs un skots Tomass Simpsons 1839. gadā. Tagadējo nosaukumu 1905. gadā līcim piešķīra norvēģu polārpētnieks Roalds Amundsens par godu Norvēģijas karalienei konsortei Modai.