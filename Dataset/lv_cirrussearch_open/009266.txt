2006. gada Tour de France bija 93. Tour de France velobrauciens, kurš norisinājās no 2006. gada 1. līdz 23. jūlijam. Velobrauciens sākās ar prologu Strasbūrā un beidzās Parīzē. Kopā riteņbraucējiem bija jāveic 3657 kilometri. Braucienā laikā sportisti paspēja pabūt 6 valstīs - Francijā, Nīderlandē, Beļģijā, Luksemburgā, Vācijā un Spānijā. Pirmo reizi kopš 1999. gada velobrauciena nenotika komandu brauciens. Vieni no galvenajiem pretendentiem uz uzvaru - vācietis Jans Ulrihs un spānis Ivans Baso tika diskvalificēti vēl pirms starta - viņi bija pieķerti dopinga lietošanā, vēl tika pieķerti spāņi Oskars Sevilja un Fransisko Mansebo, kā arī 5 Astana-Würth komandas braucēji, līdz ar ko komanda atsauca savu dalību velobraucienā. Daudzi prognozēja, ka līdz ar šo skandālu tūre būs garlaicīga, jo nepiedalīsies pasaules vadošie velobraucēji, bet pierādījas pretējais - šis bija viens no interesantākajiem pēdējās desmitgades Tour de France, jo cīņa par uzvaru bija daudz aizraujošāka nekā iepriekšējajos gados. Velobrauciena uzvarētājs Floids Lendiss tika pieķerts dopinga lietošanā - pēc 17. posma veiktajās analīzēs viņam tika atklāts paaugstināts testosterona līmenis. 16. posmā amerikānis zaudēja spēkus un uzvarētājam zaudēja vairāk kā 10 minūtes, bet nākamajā kalnu posmā viņš uzvarēja tuvāko sekotāju apdzenot par 5 minūtēm un atgūstot cerības uzvarēt velobraucienu. Vēlāk tika veikta B prove, kura arī bija pozitīva, visticamāk Lendiss tiks diskvalificēts uz 2 gadiem. Ja Lendiss tiks diskvalificēts tad par tūres uzvarētāju kļūs spānis Oskars Sio Pereiro un Phonak komanda atlaidīs Lendisu no darba. Tikmēr Lendisa treneris noliedz apzinātu testosterona lietošanu, jo tā lietošana neuzlabo rezultātus - tas ir augšanas steroīds. Oskars Sio Pereiro uzskata, ka ir skaidrs, ka viņš ir kļuvis par uzvarētāju. 2007. gada 21. septembrī Lendiss tika diskvalificēts uz diviem gadiem un viņa rezultāti tika anulēti.