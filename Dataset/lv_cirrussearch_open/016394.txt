Grūtas parks (lietuviešu: Grūto parkas; neoficiāli zināma kā Staļina pasaule) ir Lietuvas skulptūru parks, kurā izvietotas PSRS laika skulptūras un citas PSRS ideoloģiskās paliekas no Lietuvas PSR teritorijas. Šo parku 2001. gadā atklāja lietuviešu miljonārs Viļums Maļinausks. Tas atrodas netālu no Druskininkiem, 130 kilometrus uz dienvidrietumiem no Viļņas. Projekts tā tapšanas stadijā radīja daudzus Lietuvas iedzīvotāju un politiķu protestus, tomēr mūsdienās tas kļuvis par vienu no apmeklētākajiem tūristu objektiem Lietuvā. 2012. gadā žurnāls Time to atzina par vienu no 10 dīvainākajiem tematiskajiem parkiem pasaulē.