Tallinas bīskapi bija Dāņu Igaunijas teritorijā jeb Rēveles bīskapijā (latīņu: Episcopatus Revaliensis) rezidējošie Romas katoļu baznīcas bīskapi, kurus kopš 1240. gada iecēla Dānijas karaļi. Pēc tam, kad Dānijas karalis Valdemārs IV Igaunijas ziemeļdaļu pārdeva Livonijas ordenim, Tallinas bīskapi no 1374. gada nomināli pakļāvās Rīgas arhibīskapiem, bet reāli bija pilnīgi atkarīgi no Livonijas ordeņa. Pēdējais Tallinas bīskaps Morics Vrangelis atteicās no bīskapa tiesībām par labu Dānijas princim Magnusam.