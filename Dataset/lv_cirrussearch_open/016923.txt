Precizionisms bija mākslas kustība, kas pēc Pirmā pasaules kara izveidojās ASV un bija aktīva starpkaru periodā. Termins 'precizionisms' radās 1920. gadu sākumā. Precizionisma mākslas darbu galvenie motīvi ir Amerikas ainavas industrializācija un modernizācija, kas tika atveidota uz audekla precīzās un ģeometriski smalkās līnijās. Izteiktas ģeometriskās formas 20. gadsimta pašā sākumā ainavā veidojās pašas par sevi, jo būves un mehānismi arvien vairāk bija sastopami apkārtējā vidē, kur tie radīja arvien vairāk noteiktas ģeometrisko formu aprises. Precizionisma mākslinieki centās iedvesmoties tikai no Amerikas un norobežojās no jebkādas Eiropas mākslas ietekmes. Lai gan precizionisma mākslā dominē cilvēkvides industriālās ainavas, mākslas darbi primāri netika veidoti kā sociālās kritikas forma. Precizionisms ietekmējās no kubisma un futūrisma un daļēji ir kā agrīns avots maģiskajam reālismam. Precizionisma darbi ir gan ļoti abstrakti kā Čārlza Demuta 1928. gada darbs The Figure 5 in Gold, gan arī ļoti fotoreālistiski kā Čārlza Šīlera darbi. Daudzi precizionisti, tai skaitā Čārlzs Šīlers un viņa draugs Pols Strends, nodarbojās arī ar industriālās un modernās ainavas fotografēšanu.