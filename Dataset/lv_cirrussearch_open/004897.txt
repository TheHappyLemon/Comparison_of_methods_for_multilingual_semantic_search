Francijas rokasbumbas izlase ir komanda, kas pārstāv Franciju starptautiskās rokasbumbas spēlēs. Francijas izlase ir piedalījusies astoņās olimpiskajās spēlēs (1992, 1996, 2000, 2004, 2008, 2012, 2016, 2020). Vislabākos panākumus tā sasniedza 2008. gadā Pekinā kā arī 2012. gadā Londonā un 2020. gadā Tokijā, kad kļuva par olimpiskajiem čempioniem. 2008. gada finālā tika uzvarēta Islandes izlase, kuras sastāvā spēlēja latviešu izcelsmes spēlētājs Aleksandrs Pētersons. Vēl 1992. gadā Barselonā tika izcīnīta bronzas medaļa, bet 2016. gadā Riodežaneiro — sudrabs. Tāpat Francijas izlase ir piedalījusies 23 Pasaules čempionātos. Tajos ir iegūtas 6 zelta, 2 sudraba un 4 bronzas medaļas. Eiropas čempionātos Francija piedalās kopš 1994. gada (kopumā 16 reizes), tajos ir četras reizes kļuvuši par čempioniem un divas reizes ir iegūtas bronzas medaļas.