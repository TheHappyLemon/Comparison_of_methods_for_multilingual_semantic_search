Nelsons Aldrihs Rokfellers (angļu: Nelson Aldrich Rockefeller; dzimis 1908. gada 8. jūlijā, miris 1979. gada 26. janvārī) bija amerikāņu uzņēmējs, filantrops, valsts ierēdnis un politiķis, pārstāvējis Republikānisko partiju. Bagātās Rokfelleru ģimenes pārstāvis. Ieņēmis dažādus amatus ASV prezidentu Franklina Rūzvelta, Harija Trumena un Dvaita Eizenhauera administrācijās. 1959. gadā kļuva par Ņujorkas štata gubernatoru, šajā amatā darbojies līdz 1973. gadam. Kandidējis uz ASV prezidenta amatu 1960., 1964. un 1968. gada prezidenta vēlēšanās, taču zaudēja savas partijas priekšvēlēšanās. Laikā no 1974. gada decembra līdz 1977. gada janvārim pildīja ASV viceprezidenta amata pienākumus Džeralda Forda prezidentūras laikā.