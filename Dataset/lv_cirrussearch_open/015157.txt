"Vējiem līdzi" (angļu: Gone with the Wind) ir 1939. gada ASV vēsturiskā episka drāmas filma, kuras režisors ir Viktors Flemings. Filma uzņemta pēc Mārgaritas Mičelas 1936. gada romāna ar tādu pašu nosaukumu, kas ieguva Pulicera balvu. "Vējiem līdzi" darbība notiek 19. gadsimtā ASV dienvidos, filmā galvenās lomas attēlo Klārks Geibls, Vivjena Lī, Leslijs Hauards un Olīvija de Hevilenda. Filmā tiek parādīts baltādaino dienvidnieku skatījums uz Amerikas pilsoņu karu un rekonstrukcijas ēru. Filma 1944. gadā 12 nominācijās saņēma astoņas Amerikas Kinoakadēmijas balvas.