The Smiths bija britu rokgrupa, kas izveidojās 1982. gadā Mančestrā. Tās sastāvā bija Morisejs (balss), Džonijs Mārs (ģitāra), Endijs Rurks (basģitāra) un Maiks Džoiss (bungas). Pēc vairāku kritiķu domām The Smiths ir viena no nozīmīgākajām alternatīvā roka grupām, kas pastāvēja 20. gadsimta 80. gados Apvienotajā Karalistē; tā ir izteikti ietekmējusi turpmāko alternatīvās mūzikas attīstību, tai skaitā britpopa rašanos un iespaidojusi tādas grupas kā The Stone Roses, Gene, Radiohead, Blur, Suede, Oasis, The Libertines un Doves. Grupa kļuva ievērojama pateicoties Moriseja patiesajiem, atklātajiem un asprātīgajiem dziesmu tekstiem un Džonija Māra mūzikai, kas palīdzēja atgriezt ģitārmūzikas popularitāti, kas bija attālinājusies no Apvienotās Karalistes mūzikas topu virsotnēm. 1987. gadā starp Moriseju un Džoniju Māru radās dažādas domstarpības, kuru rezultātā grupa izjuka. The Smiths savā nepilnu piecu gadu pastāvēšanas laikā izlaida četrus studijas albumus un vairākus singlus.