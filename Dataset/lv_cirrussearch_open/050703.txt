"OneRepublic" ir amerikāņu poproka mūzikas grupa no Kolorādo. Visplašāko uzmanību grupa izpelnījās ar savu dziesmu "Apologize", kuras producenta Timbaland remiksētā versija ieguva pirmās vietas vairākās pasaules valstīs, tostarp Vācijā, Austrālijā, Kanādā, Latvijā un Apvienotajā pasaules topā, kā arī iekļuva ASV un Apvienotās Karalistes top 5. Grupa "OneRepublic" tika izveidota 2004. gadā, taču plašāku atpazīstamību izpelnījās 2006. gadā, kad kļuva ļoti populāra interneta portālā MySpace. Tajā pašā gadā grupa sāka strādāt pie sava debijas albuma. 2007. gadā viņu dziesmas "Apologize" remiksētā versija tika iekļauta producenta un dziedātāja Timbaland albumā "Timbaland Presents Shock Value", tādējādi sagādājot grupai "OneRepublic" pasaules uzmanību. 2007. gada novembrī tika izdots grupas debijas albums "Dreaming Out Loud".