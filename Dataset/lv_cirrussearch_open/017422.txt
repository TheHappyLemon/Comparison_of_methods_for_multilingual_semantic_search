Real Club Celta de Vigo, S.A.D jeb Bigo "Celta" ir Spānijas futbola klubs, kas spēlē Spānijas futbola čempionāta augstākajā līgā - Pirmajā divīzijā. Tas ir bāzēts Bigo pilsētā Galisijas novadā. Klubs dibināts 1923. gadā, mājas spēles aizvada Balaidos stadionā, kurā ir 29 000 skatītāju vietas. Komanda ir trīs reizes spēlējusi Spānijas kausa finālā. Lielākais panākums Spānijas čempionātos ir divreiz sasniegta 4. vieta (1947.–1948. un 2002.–2003. gada sezonās). Otrais panākums ļāva kvalificēties 2003.–2004. gada sezonas UEFA Čempionu līgas turnīram, kur aizkļuva līdz astotdaļfinālam. Kluba principiālākie pretinieki ir Akoruņas "Deportivo", spēles starp komandām tiek sauktas par Galisijas derbiju.