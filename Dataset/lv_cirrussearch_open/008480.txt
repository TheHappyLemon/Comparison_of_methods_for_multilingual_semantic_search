Jans Veselijs (čehu: Jan Veselý; dzimis 1990. gada 24. aprīlī Ostravā, Čehoslovākijā) ir čehu basketbolists, spēlē vieglā uzbrucēja pozīcijā, Čehijas izlases dalībnieks. 2024. gadā pārstāv Spānijas ACB līgas klubu FC Barcelona. Vairākas sezonas aizvadījis Nacionālajā basketbola asociācijā (NBA). Karjeru uzsācis Slovēnijas klubā Geoplin Slovan. 2008. gadā pārgāja uz Belgradas "Partizan", kura sastāvā izcīnījis trīs Serbijas līgas čempiona titulus, trīs nacionālos kausus un trīs uzvaras Adrijas līgā. 2009.—2010. gada Eirolīgas sezonā kopā ar "Partizan" ieņēma 4. vietu. J. Veselijs tika atzīts par 2010. gada Eiropas gada labāko jauno basketbolistu. 2011. gada NBA draftā viņu Vašingtonas "Wizards" izraudzījās ar kopējo 6. kārtas numuru. Nepilnās trīs sezonās J. Veselijam neizdevās iekļūt starp "Wizards" līderiem un 2014. gada februārī plašā trīs komandu mainas darījumā viņš tika aizmainīts uz Denveras "Nuggets". Pēc šīs sezonas atgriezās Eiropā un noslēdza līgumu ar Stambulas "Fenerbahçe". Kopā aizvadījis 162 spēles NBA, no kurām 25 devies laukumā pirmajā pieciniekā, taču guvis vien vidēji 3,6 punktus spēlē, vidēji nospēlējot 15,2 minūtes. 2022. gada 1. jūlijā Veselijs parakstīja trīs gadu līgumu ar Liga ACB un Eirolīgas klubu FC Barselona. Spēlējis Čehijas jaunatnes izlasēs, pēc tam kļuvis par Čehijas nacionālās izlases spēlētāju. Tās sastāvā piedalījies divos Eiropas čempionāta finālturnīros, kā arī 2020. gada olimpisko spēļu turnīrā Tokijā.