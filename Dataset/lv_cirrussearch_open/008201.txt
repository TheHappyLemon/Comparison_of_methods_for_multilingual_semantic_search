Pollija Džīna Hārvija (angļu: Polly Jean Harvey; dzimusi 1969. gada 9. oktobrī), vairāk zināma ar savu skatuves vārdu P. Dž. Hārvija jeb PJ Harvey, ir angļu dziedātāja un dziesmu autore. P. Dž. Hārvija 2000. gadā un 2011. gadā saņēma Merkūrija balvu, tāpat viņa ir bijusi nominēta septiņas reizes Britu mūzikas balvai, piecas reizes Grammy balvai un vēl divas reizes Merkūrija balvai. Žurnāls Rolling Stone 1992. atzina P. Dž. Hārviju par labāko jauno izpildītāju un labāko dziesmu autori un 1995. gadā — par gada izpildītāju. Rolling Stone ir arī iekļāvis divus P. Dž. Hārvijas albumus (Rid of Me, To Bring You My Love) savā 500 visu laiku labāko albumu sarakstā.