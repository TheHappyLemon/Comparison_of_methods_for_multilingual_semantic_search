Patriks Aloizijs Jūings (angļu: Patrick Aloysius Ewing; dzimis 1962. gada 5. augustā Kingstonā, Jamaikā) ir bijušais jamaikiešu-amerikāņu basketbolists, spēlēja centra pozīcijā, bija ASV basketbola izlases dalībnieks. Profesionāļa karjeru aizvadījis trijos NBA klubos: Ņujorkas "Knicks", Sietlas "SuperSonics" un Orlando "Magic". ESPN vērtējumā P. Jūings tika atzīts par 16. visu laiku labāko universitāšu basketbolu spēlējušo sportistu. 1985. gada NBA draftā viņu "Knicks" izraudzījās ar kopējo pirmo kārtas numuru. Šī kluba sastāvā aizvadījis lielāko karjeras daļu. ASV izlases sastāvā ir izcīnījis divu Olimpisko spēļu zelta medaļas (1984, 1992). 2008. gadā P. Jūings tika uzņemts basketbola slavas zālē. 1996. gadā viņš tika nosaukts par vienu no 50 izcilākajiem NBA spēlētājiem.