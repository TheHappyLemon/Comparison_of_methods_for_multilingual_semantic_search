"Lēdija un Klaidonis" (angļu: Lady and the Tramp) ir 1955. gada amerikāņu muzikāla romantiska animācijas filma, ko producējis Volts Disnejs. Filmas pirmizrāde norisinājās 1955. gada 22. jūnijā. Filmas režisori ir Klaids Džeromini, Vilfrēds Džeksons un Hamiltons Lasks. Galvenos tēlus angļu valodā ierunājuši Pegija Lī, Barbara Ludija, Lerijs Robertss, Verna Feltone, Bills Tompsons un Bills Boukoms. Šī ir 15. Volta Disneja pilnmetrāžas animācijas filma. Filmā parādīta amerikāņu kokerspaniela Lēdijas un bezšķirnes suņa Klaidoņa satikšanas un iemīlēšanās vienam otrā. 2001. gadā uzreiz video formātā tika izdots filmas turpinājums "Lēdija un Klaidonis 2" (Lady and the Tramp II: Scamp's Adventure). Savukārt mākslas filmas adaptāciju plānots rādīt topošajā Disney+ straumēšanas kanālā. 2023. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".