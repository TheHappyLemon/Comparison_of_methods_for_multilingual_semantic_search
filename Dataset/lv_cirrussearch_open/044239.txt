Orānija (afrikandu: Orania) ir pilsēta Dienvidāfrikā, Ziemeļkāpā, Karū reģionā, Oranjes upes krastā. Pilsētu divās daļās sadala autoceļš R369 un tā atrodas pusceļā starp Keiptaunu un Pretoriju. Pilsētas mērķis ir radīt nocietinātu afrikāneru apmetni un saglabāt afrikāneru identitāti, uzturot dzīvu to valodu un kultūru. Pilsētā aicināts dzīvot ikviens, kas uzskata sevi par afrikāneru un savu izcelsmi identificē ar afrikāneriem. Kritiķi uzskata, ka pilsētas pārstāvji noraida "varavīksnes nācijas" ideju un šajā anklāvā mēģina radīt pirmsdemokrātijas Dienvidāfriku, bet iedzīvotāji apgalvo, ka to mērķis ir aizsargāt to valodas un kultūras mantojumu, kā arī pasargāt sevi no augstā noziedzības līmeņa valstī, kā arī izmantot valsts konstitūcijā noteiktās tiesības uz pašnoteikšanos. Pilsētas attiecības ar Dienvidāfrikas valdību ir nekonfrontējošas, un lai arī tās darbība ir pret sabiedrības mērķiem, tās pastāvēšana atzīta par likumīgu. Nelielajai kopienai ir sava radio stacija, sava valūta, ora. Laikraksts Diamond Fields Advertiser 2017. gada jūlijā pilsētas iedzīvotāju skaitu novērtēja ap 1500. 2013. gadā pilsētā bija reģistrēti vairāk nekā 100 uzņēmumi. Savdabīgo pilsētu regulāri apmeklē žurnālisti un dokumentālo filmu uzņemšanas grupas.