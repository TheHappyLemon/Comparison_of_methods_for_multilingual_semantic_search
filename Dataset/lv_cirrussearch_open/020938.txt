Renalds Seibutis (lietuviešu: Renaldas Seibutis; dzimis 1985. gada 23. jūlijā) ir lietuviešu basketbolists, spēlē uzbrūkošā aizsarga pozīcijā, Lietuvas basketbola izlases dalībnieks. Pašlaik (2013) pārstāv Lietuvas LKL klubu Viļņas "Lietuvos rytas". Karjeru sācis Lietuvas līgas klubā BC Naglis, kur aizvadījis 2002.—2003. gada sezonu. Pēc tam līdz 2005. gadam spēlējis Viļņas "Sakalai" klubā. 2005. gadā uzsāka karjeru Grieķijā, kur vienu sezonu aizvadīja Pirejas "Olympiacos" klubā (Grieķijas čempionātā tika izcīnīts sudrabs), uz nākamo sezonu tika aizdots Maroussi B.C.. "Olympiacos" atgriezās uz 2007.—2008. gada sezonu, pēc tam pārcēlās uz Bilbao Basket klubu Spānijā (spēlēja līdz 2010. gadam). 2010.—2011. gada sezonu aizvadīja Turcijā, kur pārstāvēja Olin Edirne Basket klubu, taču kopš 2011. gada spēlē Lietuvas LKL klubā Viļņas "Lietuvos rytas". 2007. gada NBA draftā Seibuti otrajā kārtā ar kopējo 50. kārtas numuru izraudzījās Dalasas "Mavericks". Lietuvas izlases sastāvā ir piedalījies 2012. gada vasaras olimpiskajās spēlēs (8. vieta), 2010. gada Pasaules čempionātā (tika izcīnīta bronzas medaļa) un 2013. gada Eiropas čempionātā (sudraba medaļa).