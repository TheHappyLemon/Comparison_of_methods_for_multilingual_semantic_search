Joda skaitlis jeb jodskaitlis rāda, cik gramu joda iespējams pievienot 100 g nepiesātināta organiskā savienojuma, kas satur dubultsaites (piemēram, tauku). Jodu taukos var pievienot tie karbonskābju ogļūdeņražu atlikumi, kuros ir divkāršā saite. Jo vairāk divkāršo saišu ir karbonskābju ogļūdeņraža atlikumā, jo vairāk joda tas var pievienot. Nepiesātinātākiem savienojumiem jodskaitlis ir augstāks. Aromātisko ogļūdeņražu benzola gredzens ar jodu nereaģē, tādēļ ar jodskaitli var novērtēt nepiesātināto ogļūdeņražu piemaisījumus aromātiskajos ogļūdeņražos. Visbiežāk jodskaitli lieto tauku un taukskābju analīzēs. Lai noteiktu joda skaitli, analizējamos taukus vai eļļu izšķīdina tetrahlorogleklī vai hloroformā un pievieno zināmu daudzumu titrēta ICl vai IBr šķīduma ledus etiķskābē. Ļauj reaģēt 1—2 stundas. Pēc tam pievieno 10% KI šķīdumu un attitrē ar nātrija tiosulfātu brīvo jodu, kas izdalījies no neizreaģējušā ICl vai IBr.