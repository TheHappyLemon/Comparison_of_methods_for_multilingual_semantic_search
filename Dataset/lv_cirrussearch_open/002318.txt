Amēlija Moresmo (franču: Amélie Simone Mauresmo; dzimusi 1979. gada 5. jūlijā Senžermēnanlē, Francijā) ir bijusī franču tenisiste, bijusī WTA ranga līdere. Moresmo ir izcīnījusi 2 Grand Slam vienspēļu titulus 2006. gadā Austrālijas atklātajā čempionātā un Vimbldonā. Pirmoreiz A. Moresmo ranga līderes godā nokļuva 2004. gada 13. septembrī, un noturējās pirmajā vietā 5 nedēļas pēc kārtas. Viņa kļuva par 14. ranga līderi kopš tenisā tika ieviesta ranga tabula. 2009. gada 3. decembrī A. Moresmo oficiāli paziņoja par 10 gadus ilgās karjeras beigšanu. Pēc profesionālās karjeras beigām Moresmo aktīvi darbojās kā trenere. Trenējusi tādus tenisistus kā Mihaēlu Lodrā, Viktoriju Azarenku, Marionu Bartoli un Endiju Mariju. 2015. gadā uzņemta Starptautiskajā tenisa slavas zālē.