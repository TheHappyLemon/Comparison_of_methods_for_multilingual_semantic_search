Moriss Kvitelašvili (gruzīnu: მორის ყვითელაშვილი, krievu: Морис Михайлович Квителашвили; dzimis 1995. gada 17. martā Maskavā) ir Krievijā dzimis gruzīnu daiļslidotājs, kurš sacensībās pārstāv Gruziju. Vecāki pārcēlušies uz dzīvi no Gruzijas uz Krieviju pirms Morisa Kvitelašvili dzimšanas. Trenējies daiļslidošanā kopš 2000. gada. Sacensībās sākotnēji pārstāvēja Krieviju, guvis panākumus junioru vecumā. Pieaugušo sacensībās pirmo reizi startēja 2013. gadā Universiādē Trento, kur ieņēma 5. vietu. Kopš 2016. gada pārstāv Gruziju, tādējādi izvairoties no konkurences par vietu Krievijas izlases sastāvā lielajās starptautiskajās sacensībās. 2017. gada Pasaules čempionātā Helsinkos M. Kvitelašvili ieņēma 13. vietu, kvalificējoties olimpiskajām spēlēm. 2018. gada ziemas olimpiskajās spēlēs Phjončhjanā M. Kvitelašvili bija delegācijas karognesējs olimpiādes atklāšanas ceremonijā, bet viņa iegūtā 24. vieta individuālajās sacensībās vīriešiem bija augstākais sasniegums Gruzijai 2018. gada ziemas olimpiskajās spēlēs.