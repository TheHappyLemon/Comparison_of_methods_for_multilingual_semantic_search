Half-Life (bieži vien pazīstama pēc datorspēļu cienītāju aprindās izmantotā saīsinājuma HL), ir zinātniskās fantastikas žanra pirmās personas šaujamspēle, ko izstrādāja Valve Software un izdeva Sierra Studios. Laista apgrozībā 1998. gada 19.novembrī (Microsoft Windows bāzētajiem datoriem). Spēle veidota uz pilnīgi modificēta spēles Quake dziņa, GoldSrc. Half-Life, ar pārdotajiem 8 miljoniem kopiju, ir visvairāk tiražētā pirmās personas shooter žanra spēle līdz pat šim brīdim. 2001. gada 15. novembrī spēle tika izlaista arī PlayStation2 spēļu datoriem. Tika paredzēta spēles relīze arī Sega Dreamcast bāzētajām spēļu konsolēm, bet to atcēla sakarā ar šīs konsoles popularitātes krišanos. Spēlē Half-Life spēlētājs iejūtas doktora Gordona Frīmena, fiziķa-teorētiķa, tēlā, un viņam jāizcīna savs ceļš ārā no citplanētiešu radījumu un militārā kontingenta okupētās izpētes laboratorijas, ko dēvē par "Black Mesa". Half-Life ir pirmā spēle pasaules datorspēļu industrijas vēsturē, kurā sižets pilnībā tika atklāts spēles laikā, neizmantojot sižeta ielaidumus vai videoielaidumus. Neskatoties uz kritiķu nosodījumu par lineāro spēles sižetu un lielo daudzumu ieskriptoto epizožu, Half-Life ieguvusi vairāk kā 50 "Game of the Year" gada balvu, kā arī ieguvusi žurnāla "PC Gamer" "Best PC Game Ever" titulu 1999. gada novembrī, 2001. gada oktobrī, un 2005. gada aprīlī. Half-Life ietekmēja pārējo šī žanra spēļu izveidi turpmākajos gados, un kļuva par sava veida etalonu pirmās-personas skata "shooter" spēlēm. Half-Life arī tiek uzskatīta par sava laika revolūciju šī žanra spēļu industrijā. Half-Life panākumi un pārdošanas apjomi ik gadu kļuva jo lielāki, sakarā ar spēles papildinājumiem, kā, piemēram, Half-Life: Opposing force, Half-Life: Blue Shift, kā arī modiem CounterStrike, Team Fortress Classic, Deathmatch Classic, Ricochet un Day of Defeat, kā arī tās turpinājumu Half-Life 2. Half-Life franšīze (tai skaitā CounterStrike un Day of Defeat) tika pārdota 15 miljonos kopiju.