Martīna Mažvīda Lietuvas Nacionālā bibliotēka (lietuviešu: Lietuvos nacionalinė Martyno Mažvydo biblioteka) ir 1919. gadā dibināta nacionālā bibliotēka, kas atrodas Lietuvas galvaspilsētā Viļņā. 2019. gada sākumā krājumā bija vairāk nekā 6,4 miljoni vienību, tostarp 68 inkunābulas. Bibliotēka atrodas pilsētas centrā, Ģedimina prospektā. Bibliotēka dibināta 1919. gadā Lietuvas tolaiku galvaspilsētā Kauņā kā Lietuvas Centrālā bibliotēka (Lietuvos Centrinis knygynas). No 1944. gada tās nosaukums bija Lietuvas PSR Centrālā valsts bibliotēka (Lietuvos TSR centrinė valstybinė biblioteka), bet no 1951. gada — Lietuvas PSR Valsts republikāniskā bibliotēka. 1963. gadā tā tika pārcelta uz Lietuvas galvaspilsētu Viļņu speciāli šim nolūkam uzbūvētā ēkā. Ēkas arhitekts ir Čuvašijā dzimušais Viktors Aņikins, kurš darbojies arī Baltkrievijā. 1988. gadā bibliotēka tika nosaukta pirmās lietuviešu grāmatas Martīna Mažvīda katehisma autora vārdā. Mūsdienu nosaukums kopš 1989. gada.