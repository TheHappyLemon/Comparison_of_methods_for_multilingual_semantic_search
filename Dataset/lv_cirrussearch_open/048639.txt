Rezerves policisti (angļu: The Other Guys) ir 2010. gada ASV asa sižeta kinokomēdija, kuras režisors, kā arī viens no producentiem un scenārija autoriem ir Ādams Makejs. Galvenās lomas filmā atveido Vills Ferels, Marks Volbergs, Eva Mendesa, Maikls Kītons, Stīvs Kūgans, Rejs Stīvensons, Semjuels Džeksons un Dveins Džonsons. Filmas pirmizrāde notika 2010. gada 2. augustā Ņujorkā. Divi nesaderīgi Ņujorkas detektīvi Alens un Terijs tiek pie iespējas kļūt tādiem pašiem kā pilsētas labākajiem policistiem, kurus abi dievina, tomēr lietas gluži nenotiek tā, kā Alens un Terijs plānojuši.