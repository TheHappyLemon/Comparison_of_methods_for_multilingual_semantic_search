Enco Bearcots (itāļu: Enzo Bearzot, dzimis 1927. gada 26. septembrī, miris 2010. gada 21. decembrī) bija Itālijas futbolists un futbola treneris. Spēlējis pussarga pozīcijā, pārstāvējis Itālijas futbola izlasi. Savas karjeras laikā spēlējis gan Itālijas A sērijā, gan B sērijā. Lielu daļu karjeras pavadījis Torino komandā. Kā treneris Bearcots ir vislabāk pazīstams, no 1975. līdz 1986. gadam vadot Itālijas futbola izlasi. Aizvedis komandu līdz uzvarai 1982. gada FIFA Pasaules kausā. Vadījis izlasi 104 mačos, kas ir izlases rekords. Viņa vārdā ir nosaukta Enco Bearcota balva, ko pasniedz Itālijas labākajam futbola trenerim.