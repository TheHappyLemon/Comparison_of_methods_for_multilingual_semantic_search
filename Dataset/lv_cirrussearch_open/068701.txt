Abstrakcija (latīņu: abstractio — ‘atvilkšana, nošķiršana’) ir mentāls un loģisks process, kurā doma fiksē kāda priekšmeta vai parādības vispārīgās un būtiskās pazīmes, ignorējot to nebūtiskās pazīmes. Par abstrakciju sauc arī abstrahēšanas rezultātā radušos jēdzienu. Abstrakcija norāda uz vissvarīgākajām jēdziena pazīmēm. Abstrakciju plaši izmanto dažādās zinātnēs, lai veidotu vienkāršāku izpratni par sarežģītiem procesiem un parādībām.