Dmitrijs Cvetkovs (krievu: Дмитрий Александрович Цветков; dzimis 1983. gada 10. septembrī, Ļeņingradā) ir krievu orientierists, Pasaules un Eiropas čempions. 2008. gada Eiropas čempionātā Ventspilī, Latvijā, negaidīti izcīnīja zelta medaļu garajā distancē, tāpat arī Krievijas izlases sastāvā kļuva par čempionu stafetē. Šo panākumu Krievijas stafetes komandas sastāvā D. Cvetkovam izdevās atkārtot arī 2010. gada un 2013. gada Pasaules čempionātos. Bijis arī divkārtējs Pasaules junioru čempions (2003. gadā Igaunijā). Augstāko vietu Pasaules kausa kopvērtējumā (15.) izcīnījis 2008. gada sezonā, savukārt augstākajā vietā pasaules rangā (6.) bijis 2012. gadā. 2011. gadā uzvarēja Somijas lielākajās daudzdienu sacensībās Fin5. Pārstāv Somijas klubu Ikaalisten Nouseva-Voima, kura sastāvā 2012. gada Jukolas stafetē uzvarēja prestižajā pēdējā etapā (komanda gan ieņēma tikai 36. vietu). D. Cvetkovs daudz trenējies un piedalījies sacensībās Latvijā. Precējies, divi bērni.