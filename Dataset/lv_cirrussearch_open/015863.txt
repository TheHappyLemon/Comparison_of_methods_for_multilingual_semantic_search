Lahti (somu: Lahti) ir astotā lielākā Somijas pilsēta ar vairāk nekā 100 000 iedzīvotājiem. Tā ir dibināta 1905. gadā. Lahti atrodas Somijas dienvidos Peijethemes reģionā, 107 km attālumā no galvaspilsētas Helsinkiem, taču tiek pieskaitīta pie Helsinku aglomerācijas. Lahti atrodas dzelzceļa līnijas un vairāku šoseju tuvumā, kas ļauj stundas laikā nokļūt galvaspilsētā Helsinkos, bet 2,5 stundu laikā — Sanktpēterburgā, Krievijā. Lahti atrodas vairākas universitātes un to filiāles, kongresu un koncertu centrs "Sibeliusa halle" — mājvieta Lahti simfoniskajam orķestrim. Lahti ir arī mājvieta Somijas hokeja līgas komandai Lahti "Pelicans". Pilsētā divas reizes ir noticis Pasaules čempionāts biatlonā, bet sešas reizes — Pasaules čempionāts distanču slēpošanā (vairāk kā jebkurā citā vietā). Somijas pilsoņu kara laikā Lahti atradās Sarkano somu kontrolē. Pilsētu pēc smagām kaujām 18. aprīlī ieņēma vācu Baltijas jūras divīzijas Brandenšteina brigāde.