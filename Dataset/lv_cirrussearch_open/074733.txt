Tarpāns (Equus ferus ferus) ir zirgu dzimtas (Equidae) savvaļas zirga (Equus ferus) Eirāzijas pasuga. Mūsdienās tarpāni ir izmiruši. Pēdējais tarpāns nomira Ukrainā 1876. gadā. Pēc citiem datiem pēdējais tarpāns nomira 1918. gadā Poltovas guberņā Mirgorodas tuvumā Krievijā. Vārds tarpāns ir cēlies no kazahu valodas, un tas nozīmē — zirgs. Kopš 1930. gadiem ir bijuši vairāki mēģinājumi atjaunot tarpānu savvaļā. Vislīdzīgākās tarpānam mājas zirgu šķirnes ir heka zirgi, hegarda zirgi un poļu koniki.