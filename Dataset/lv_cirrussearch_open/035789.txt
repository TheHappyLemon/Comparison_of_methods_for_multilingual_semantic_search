Džons Donns (angļu: John Donne; dzimis 1573. gada 22. janvārī, miris 1631. gada 31. martā) bija angļu 17. gadsimta sākuma dzejnieks un anglikāņu baznīcas garīdznieks. Donns ir viens no redzamākajiem angļu metafiziskās dzejas pārstāvjiem. Tiek uzskatīts par vienu no izcilākajiem mīlas dzejas autoriem angļu literatūrā. Par spīti labai izglītībai un dzejnieka talantam, dzīvoja nabadzībā, līdz pēc karaļa Džeimsa I uzstājīga lūguma 1615. gadā kļuva par anglikāņu garīdznieku, bet 1621. gadā tika iecelts par Svētā Pāvila katedrāles dekānu. Ar Donna tulkošanu krieviski savu literāro karjeru sāka Josifs Brodskis. Pazīstamā Ernesta Hemingveja darba nosaukums "Kam skanēs zvans" (For Whom the Bell Tolls) ir citāts no Džona Donna XVII meditācijas — And therefore never send to know for whom the bell tolls; It tolls for thee.