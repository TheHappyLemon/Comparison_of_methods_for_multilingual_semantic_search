Igaunijas rokmūzikas skatuve izveidojās 1960. gadu vidū. Pirmās Igaunijas rokgrupas bija galvenokārt vidusskolu skolēnu izveidotas grupas, kas spēlēja dažādas, galvenokārt, Lielbritānijas tā laika populāro dziesmu kaverversijas. Neskatototies uz Padomju Savienības noraidošo attieksmi pret Rietumu mūziku, daudzas grupas piedēvēja savai spēlētajai mūzikai deju mūzikas apzīmējumu un uzstājās deju klubos, gūstot plašu pagrīdes atbalstītāju pulku. Pāris grupām izdevās ierakstīt mūziku profesionālā studijā un parādīties arī televīzijā. Ievērojamākās 1960. gadu rokgrupas bija Juuniorid, Optimistid, Mikronid, Kontrastid un Virmalised. 1960. gadu beigās un 1970. gadu sākumā gan rokmūzika, gan tās izpildītāji kļuva vecāki un arī mūzika kļuva sarežģītākā. Aizvien biežāk Igaunijas PSR parādījās progresīvais roks ar smagā metāla. Rokmūziķi no 1960. gadiem kļuva vai nu par popzvaignēm vai pievērsās progresīvajam rokam. Tā kā Padomju Savienībā trūka attiecīgas aparatūras (piemēram, sintezatoru), daudzi jauni inženieri, piemēram, Hermo Herms paši sāka to veidot. 1970. gados daudzas Igaunijas rokgrupas koncertēja pa visu Padomju Savienību, kļūstot diezgan populārs visā tās teritorijā. Pirmos rokmūzikas LP un EP ierakstus izdeva ierakstu kompānija Melodiya. Ievērojamākās 1970. gadu rokgrupas bija Ruja, Gunnar Graps Group, Meie, In Spe un Apelsin. 1980. gadu sākumā Igaunijā parādījās pankroks. Tāpat kā pašu pirmo rokgrupu gadījumā, arī pirmās pankroka grupas sākotnēji izpildīja Lielbritānijas tolaik esošos šī paša stila izpildītāju atdarinājumus. ASV pankroka grupas tolaik bija praktiski nepieejamas. 1980. gados Igaunijā parādījās ne tikai pankroks, bet arī smagais metāls, jaunais romantisms un jaunais vilnis. Neskatoties uz to, ka Igaunijā žanri parādījās vairākus gadus pēc tam, kad tas bija noticis pārējā pasaulē, Igaunija joprojām palika soli priekšā citām Padomju Savienības zemēm. Perestroikas laikā daudzas pagrīdes rokgrupas kā J.M.K.E. un Röövel Ööbik kļuva labi pazīstamas pat Somijā. Ievērojamākās 1980. gadu rokgrupas bija Generator M, Radar, Rock Hotel, Vitamiin, J.M.K.E. un Singer Vinger. 1990. gados rokmūzikas popularitāte kritās. Jaunie mūziķi vairāk pievērsās elektroniskajai mūzikai kā kaut kam tolaik īpatnējam un modernam. 1990. gadu sākumā lielāku popularitāti sāka gūt indī roks un metāls. Lielu popularitāti 1990. gados ieguva jau 1980. gados pazīstama rokgrupa Vennaskond, ko mūsdienās var uzskatīt par vienu no ietekmīgākajām Igauijas rokgrupām. Ievērojamākās 1990. gadu rokgrupas bija Vennaskond, Terminaator, The Tuberkuloited, Blind, Smilers un Psychoterror. 2000. gados rokmūzikas popularitāte lēnām atkal sāka augt. Pašlaik Igaunijā ir ļoti spēcīga smagā metāla un indī mūzikas skatuve.