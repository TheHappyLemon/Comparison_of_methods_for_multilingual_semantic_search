Dream Theater (latviešu: Sapņu teātris) ir ASV progresīvā metāla grupa, ko 1985. gadā sākotnēji ar nosaukumu Majesty izveidoja Džons Petruči (ģitāra), Džons Majangs (basģitāra) un Maiks Portnojs (bungas), visiem trim studējot Bērklijas mūzikas koledžā. Grupas taustiņinstrumentālisti un vokālisti vairākkārtēji mainījās līdz 1990. gadā grupai pievienojās tās pašreizējais vokālists Džeimss Labrijs un 1997. gadā pēc veiksmīgas sadarbības progresīvā roka supergrupā Liquid Tension Experiment grupai pievienoties tika uzaicināts Džordans Rudess. 2010. gadā grupu pamet tās sākotnējais bundzinieks Maiks Portnojs un grupa uz noklausīšanos uzaicina septiņus bundziniekus. 2011. gada 27. aprīlī tiek paziņots, ka par grupas jauno pastāvīgo bundzinieku kļūs Maiks Mandžīni. 2011. gada 13. septembrī tiek izdots grupas vienpadsmitais studijas albums A Dramatic Turn of Events, kurš nonāk ASV Billboard 200 topa 8. vietā. 2011. gada 30. novembrī tiek paziņots, ka albuma pirmais singls On the Backs of Angels ir ticis nominēts Grammy balvai kategorijā „Labākais smagā roka/metāla izpildījums”, kas ir grupas pirmā Grammy nominācija.