Aleksandrs Jakovļevs (krievu: Александр Сергеевич Яковлев; 1906. gada 1. aprīlis — 1989. gada 22. augusts) bija padomju aviokonstruktors, Jakovļeva aviokonstruktoru biroja izveidotājs. Jau bērnībā un jaunībā aizrāvies ar aviomodelēšanu. 1924. gadā uzbūvējis pirmo planieri AVF-10, kas tajā pašā gadā veica savu pirmo lidojumu. 1927. gadā Jakovļevs uzbūvēja lidmašīnu AIR-1. Tajā pašā gadā iestājies Žukovska Gaisa kara akadēmijā, kuru absolvējis 1931. gadā. 1932. gadā organizējis vieglās aviācijas eksperimentālo konstruktoru biroju (no 1935. gada tā galvenais konstruktors, no 1956. gada arī tā ģenerālkonstruktors). Jakovļevs konstruēja vairāk kā 75 lidmašīnas, helikopterus un planierus. Pirms Otrā pasaules kara un tā laikā konstruējis vienu no visvairāk lietotajiem padomju iznīcinātāju Jak-1 (1940), kā arī tā modifikācijas — Jak-3, Jak-7 un Jak-9, kuru saražotais kopskaits tiek lēsts 36 tūkstošos. Jakovļevs bija arī pirmā sērijveidā ražotā padomju iznīcinātāja Jak-15, kā arī citu lidaparātu konstruktors.