Cities: Skylines ir 2015. gada pilsētbūvniecības simulācijas videospēle, kuras izstrādātājs ir somu firma Colossal Order, bet izdevējs — zviedru Paradox Interactive. Tā ir vienspēlētāja videospēle bez uzvaras nosacījumiem, kurā spēlētāji plāno pilsētu, kontrolējot teritorijas plānojumu, ceļubūvi, nodokļus, sabiedrisko transportu un sabiedriskos pakalpojumu infrastruktūru. Turklāt spēlētājiem jāņem vērā pilsētas budžets, sabiedrības veselība, nodarbinātības līmenis, satiksme, vides piesārņojums un citi faktori. Tāpat ir iespējams pilsētu uzturēt sandbox režīmā, kas sniedz spēlētājam plašāku radošo brīvību. Cities: Skylines ir skatāma attīstības progresijā ar Colossal Order agrāk izstrādātajām videospēlēm Cities in Motion franšīzē, kas fokusējās uz efektīvu transporta sistēmu izstrādi. Kaut arī Colossal Order bija guvuši pārliecību par savu spēju izstrādāt pilnvērtīgāku pilsētbūvniecības simulācijas videospēli, viņu izdevējs Paradox Interactive sākotnēji atturējās no ieceres īstenošanas, baidoties no SimCity franšīzes dominances pilsētbūvniecības simulācijas žanrā. 2013. gada SimCity videospēles neveiksme ļāva izveidot konkurējošu franšīzi un lika Paradox Interactive pārvērtēt savu agrāko lēmumu. Colossal Order mērķis bija izstrādāt dzini, kas spēj simulēt gandrīz miljona unikālu pilsētnieku ikdienas paradumus, attēlojot to spēlētājam uztveramā veidā un ļaujot tam viegli saprast dažādas iespējamās nepilnības pilsētas plānojumā. Tas sevī iekļauj reālistisku sastrēgumu simulāciju un tās ietekmi uz sabiedrisko pakalpojumu pieejamību un apkaimju dzīvotspēju. Kopš Cities: Skylines izdošanas, tai ir izdotas vairākas papildinājumu pakas. Tajā ir iestrādāts atbalsts spēlētāju izstrādātām modifikācijām. Spēli izdeva 2015. gada 10. martā Windows, macOS un Linux platformā. Tantalus Media izstrādātos konsoles portus Xbox One un PlayStation 4 izlaida 2017. gada 21. aprīlī, portu Nintendo Switch — 2018. gada septembrī, bet portu Google Stadia — 2022. gada 17. maijā. Tantalus Media īpaši portiem PlayStation 5 un Xbox Series X/S pārstrādāto izdevumu publicēja 2023. gada 23. oktobrī. Videospēle saņēma labvēlīgas kritiķu recenzijas un ar vairāk kā 12 miljoniem pārdotu kopiju visās platformās 2022. gada jūnijā bija komerciāls panākums. 2023. gada 24. oktobrī izlaida turpinājumu Cities: Skylines II.