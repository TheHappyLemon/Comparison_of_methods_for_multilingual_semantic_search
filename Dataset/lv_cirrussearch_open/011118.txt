"Dzelzs vīrs 2" (angļu: Iron Man 2) ir 2010. gada ASV supervaroņu filma, kuras režisors ir Džons Favro. Filma balstīta uz Marvel Comics tēlu Dzelzs vīru. Tas ir turpinājums 2008. gada filmai "Dzelzs vīrs". Galvenās lomas atveido Roberts Daunijs jaunākais, Gvineta Paltrova, Dons Čīdls, Skārleta Johansone un Mikijs Rurks. Filmas pirmizrāde notika 2010. gada 26. aprīlī Losandželosā, ASV. Filmu nominēja Amerikas Kinoakadēmijas balvai kategorijā "Labākie vizuālie efekti".