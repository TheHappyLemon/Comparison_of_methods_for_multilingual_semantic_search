Manhatana (angļu: Manhattan, izrunā: [mænˈhætən]) ir Ņujorkas pilsētas vēsturiskais centrs un viens no pieciem pašreizējiem pilsētas rajoniem. Lielākā daļa no rajona atrodas uz Manhatanas salas, rietumos no tās atrodas Hudzonas upe, austrumos — Īstrivera, bet ziemeļaustrumos — Hārlema. Tilti un tuneļi Manhatanu savieno ar Ņūdžersiju rietumos, Bronksu ziemeļaustrumos un ar Bruklinu un Kvīnsu dienvidaustrumos. Manhatanas administratīvajā teritorijā ietilpst ne tikai pati sala, bet arī dažas apkārtējās mazās saliņas. No tām nozīmīgākā ir Rūzvelta sala. Maza teritorija (Mārblhila) atrodas arī kontinentālajā daļā. Manhatanas rajons aizņem 87,0 km² lielu platību (pati Manhatanas sala aizņem tikai 51,8 km²). Pēc 2018. gada datiem Manhatanā dzīvo 1,63 miljoni iedzīvotāju. Tā Amerikas Savienotajās Valstīs ir visblīvāk apdzīvotā teritorija.[nepieciešama atsauce] Manhatanā atrodas Empire State Building, Brodvejas teātris, Kolumbijas Universitāte, Volstrītas finanšu centrs, Linkolna centrs, Hārlema, Amerikas Dabas vēstures muzejs, Chinatown un Centrālparks. Šeit atrodas arī Madison Square Garden, kur mājas spēles aizvada NBA klubs New York Knicks un NHL klubs New York Rangers.