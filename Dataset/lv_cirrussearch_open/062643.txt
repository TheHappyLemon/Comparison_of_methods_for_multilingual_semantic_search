Selija Klēra Kelermane (angļu: Sally Clare Kellerman; dzimusi 1937. gada 2. jūnijā, mirusi 2022. gada 24. februārī) bija amerikāņu aktrise un dziedātāja, kuras karjera ilga 60 gadus. Par majores Mārgritas Huliganas lomu Roberta Oltmena filmā "Lazarete" (1970) viņu nominēja Amerikas Kinoakadēmijas balvai kategorijā "Labākā aktrise otrā plāna lomā". Pēc filmas "Lazarete" viņa piedalījusies vēl vairākās režisora filmās, tostarp Brewster McCloud (1970), Welcome to L.A. (1976) (Oltmens producēja, režisors viņa protežē, Alans Rūdolfs), "Spēlmanis" (1992) un "Gatavs valkāšanai" (Prêt-à-Porter, 1994), kā arī seriālā Gun (1997). Vēl Kelermane ir filmējusies filmās Last of the Red Hot Lovers (1972), Back to School (1986) un daudzos televīzijas seriālos, no kuriem zināmākie ir "Krēslas zona" (1963), The Outer Limits (1965), "Zvaigžņu ceļš" (1966), Bonanza (1966, 1970), The Minor Accomplishments of Jackie Woodman (2006), 90210 (2008), Chemistry (2011) un Maron (2013). Tāpat viņa ierunāja Finčas jaunkundzi filmā Sesame Street Presents: Follow That Bird (1985), kas kļuva par nozīmīgāko no viņas balss lomām. 18 gadu vecumā Kelermane parakstīja ieraksta līgumu ar studiju Verve Records, tomēr viņas pirmais albums Roll with the Feelin' netika ierakstīts līdz 1972. gadam. Otro albumu Sally izdeva tikai 2009. gadā. Kelermanes dziesmas dzirdamas filmu Brewster McCloud (1970), Lost Horizon (1973), Rafferty and the Gold Dust Twins (1975) un Boris and Natasha: The Movie (1992) skaņu celiņos. Kelermane bija reklāmas balss Hidden Valley Ranch salātu mērcei, Mercedes-Benz un Revlon. Kā balss aktrise ierunājusi lomas The Mouse and His Child (1977), Happily Ever After (1990), Unsupervised (2012), The High Fructose Adventures of Annoying Orange (2013) un seriālā Dinosaurs (1992).