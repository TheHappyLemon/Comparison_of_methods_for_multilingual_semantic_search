Aleksejs Sorokins (Алексей Васильевич Сорокин, dzimis 1931. gada 30. martā, miris 1976. gada 11. janvārī) bija PSRS ārsts, medicīnas dienesta apakšpulkvedis, kosmonauts, bet nav lidojis kosmosā. No 1955. gada, pēc Saratovas medicīnas institūta absolvēšanas, A. Sorokins dienēja 26. Gaisa armijā Baltkrievijas kara apgabalā par ārstu. 1963. gada maijā viņš tika nosūtīts uz Kosmonautu sagatavošanas centru, kur viņš bija ārsts-speciālists. 1964. gada aprīlī Sorokins pieteicās par kosmonautu kandidātu Voshod programmā. 1964. gada 29. maijā viņš tika ieskaitīts kosmonautu grupā. No 1964. gada 1. jūnija līdz septembrim viņš gatavojās Voshod-1 trīs cilvēku kosmiskajam lidojumam kā apkalpes ārsts. Jūlijā viņš kopā ar Vladimiru Komarovu un Konstantīnu Feoktistovu tika apstiprināts dublieru apkalpē. Pēc tam, kad Komarovu un Feoktistovu pārcēla uz pamatapkalpi, Sorokins kopā ar Borisu Volinovu un Georgiju Kati palika dublieros. 1964. gada 12. oktobrī startēja kosmosa kuģis Voshod-1. Sorokins turpināja darbu Kosmonautu sagatavošanas centrā. Viņš piedalījās pirmās PSRS izgatavotās centrifūgas palaišanā, kā arī kosmonautu treniņu metodikas izstrādāšanā tai. Miris 1976. gada 11. janvārī no pulmonārās hipertensīvās sirds slimības, kuru saasināja pneimonija.