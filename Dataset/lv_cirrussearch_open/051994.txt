Luksemburgas lidosta (luksemburgiešu: Fluchhafe Lëtzebuerg, franču: Aéroport de Luxembourg, vācu: Flughafen Luxemburg) ir starptautiska lidosta Luksemburgas dienvidos, 6 kilometrus uz austrumiem no Luksemburgas pilsētas centra. Luksemburgas lidosta ir ievērojams kravas aviācijas centrs - pēc kravas apjoma tā ir piektā lielākā Eiropā. Lidostā atrodas lidsabiedrību Cargolux un Luxair galvenās mītnes. Lidosta dibināta 20. gadsimta trīsdesmitajos gados. Otrā pasaules kara laikā tā bija Vācijas, vēlāk ASV militārais lidlauks. Lidostā ir divi termināli. Neskaitot čārterlidojumus, lidostā regulārus pasažieru aviopārvadājumus 2020. gadā nodrošināja aviosabiedrības Aegean Airlines, Alitalia, British Airways, EasyJet, Flybe, Hahn Air, KLM, Lufthansa, Luxair, Polijas aviolīnijas LOT, Ryanair, Scandinavian Airlines, Swiss International Air Lines, TAP Air Portugal, Turkish Airlines, Volotea. Visu sezonu lidojumi notiek uz 19 valstīm (tās ir Austrija, Dānija, Francija, Grieķija, Itālija, Īrija, Lielbritānija, Malta, Maroka, Nīderlande, Polija, Portugāle, Spānija, Šveice, Tunisija, Turcija, Ungārija, Vācija, Zviedrija), bet sezonāli - vēl uz 6 valstīm (Apvienotie Arābu Emirāti, Bulgārija, Čehija, Ēģipte, Horvātija, Kaboverde).