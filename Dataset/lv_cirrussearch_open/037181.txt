Pīters Henrijs Fonda (angļu: Peter Henry Fonda; dzimis 1940. gada 23. februārī, miris 2019. gada 16. augustā) bija amerikāņu aktieris. Ar baikera Kapteiņa Amerikas tēlu Denisa Hopera filmā "Bezrūpīgais braucējs" (1969) kļuva par ASV 1960. gadu kontrkultūras ikonu. Par šo filmu Pīters Fonda, Deniss Hopers un Terijs Sauthems tika nominēti Amerikas Kinoakadēmijas balvai par labāko oriģinālscenāriju. Fonda pazīstams arī kā galvenās lomas tēlotājs Viktora Nunjesa filmā Ulee's Gold (1997), par ko tika nominēts Amerikas Kinoakadēmijas balvai kā labākais aktieris galvenajā lomā. Divkārtējs Zelta globusa balvas ieguvējs – par lomām filmā Ulee's Gold un TV filmā The Passion of Ayn Rand (1999). 2003. gadā Fondam piešķirta zvaigzne Holivudas Slavas alejā. Henrija Fondas dēls, Džeinas Fondas brālis un Bridžitas Fondas tēvs.