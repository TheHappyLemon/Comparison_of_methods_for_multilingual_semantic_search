Divkāršais ieraksts (arī dubultais ieraksts) ir itāļu matemātiķa Luka Pačiolo pirmoreiz aprakstīta un precizēta grāmatvedības pieeja, kas uzskatāma par mūsdienu grāmatvedības pamatprincipu. Divkāršā ieraksta pamatā ir saimnieciskā darījuma summas ierakstīšana divos savstarpēji saistītos kontos: viena konta kreisajā pusē — debetā, otra konta labajā pusē — kredītā. Nosaukuma dēļ divkāršo ierakstu mēdz nepamatoti jaukt ar nelikumīgu paralēlu grāmatvedību, sauktu arī par dubulto grāmatvedību, ko veido ar mērķi slēpt patieso ieņēmumu un izdevumu stāvokli.