Dulce de leche (izrunā: [dulθe ðe ˈletʃe]; no spāņu valodas — ‘piena saldums’) ir Latīņamerikā populārs salds konditorejas izstrādājums, ko iegūst vairākas stundas karsējot piena un cukura maisījumu, līdz tas iegūst krēmīgu struktūru. Līdzīgu produktu var iegūt, karsējot iebiezināto pienu. Šāds krēms ir ziežams un tas gūst savu bagāto garšu un krāsu no karamelizācijas un Maijāra reakcijas. To parasti izmanto kā pildījumu citiem saldumiem. Pieticīgākajai receptei pietiek ar piena un cukura sutināšanu, visu laiku maisot, līdz maisījums kļūst koncentrētāks un iegūst zeltaini brūnu krāsu. Garšai iebiezinātajam pienam var pievienot, piemēram, vaniļu.