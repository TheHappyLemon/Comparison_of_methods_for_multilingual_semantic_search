Ēģiptiešu hieroglifi (ēģiptiešu: sš n mdw nṯr — ‘dieva vārdi’) ir formālā rakstība, kas tika izmantota Senajā Ēģiptē. Tajā ir gan logogrāfiski, gan alfabētiski elementi. Tā bija viena no rakstībām, kas tika izmantota ēģiptiešu valodas pierakstīšanai sākot ar 4. tūkstošgadi p.m.ē. līdz Senā Romas valdīšanas laikam Ēģiptē. 1799. gadā Napoleona karaspēka atrastais Rozetas akmens, uz kura ir vienāds teksts ēģiptiešu valodā hieroglifu un dēmotiskajā rakstā, kas papildināti ar tulkojumu sengrieķu valodā, ļāva uzsākt ēģiptiešu hieroglifu atšifrēšanu.