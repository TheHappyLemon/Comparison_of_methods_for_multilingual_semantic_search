Vikonta Melvila šaurums (angļu: Viscount Melville Sound) ir jūras šaurums Kanādas Arktiskajā arhipelāgā, Perija šauruma vidusdaļa. Savieno Barova šaurumu austrumos ar Maklūra šaurumu rietumos. Atdala Melvila un Baiama Mārtina salas ziemeļos no Viktorijas, Stefansona un Velsas Prinča salām dienvidos. Ziemeļos no Vikonta Melvila šauruma atzarojas Baiama Mārtina šaurums, dienvidos — Maklintoka un Velsas Prinča šaurumi. Vikonta Melvila šaurums ir Ziemeļrietumu jūrasceļa vidusdaļa. Deviņus mēnešus gadā klāts ar ledu. Pirmais no eiropiešiem šaurumu 1819. gadā atklāja britu jūrasbraucējs Viljams Perijs un nosauca to par godu tā laika Britu Admiralitātes pirmajam lordam Robertam Sondersam Daglasam, otrajam Melvilas vikontam.