Karalienes Elizabetes Zeme (angļu: Queen Elizabeth Land) ir apgabals Britu Antarktiskās teritorijas dienvidos, Antarktīdā uz Austrumantarktīdas un Rietumantarktīdas robežas. Aizņem sektoru no Ronnes un Filhnera šelfa ledājiem ziemeļos līdz Dienvidpolam. Ziemeļaustrumos robežojas ar Kotsu Zemi, rietumos un ziemeļrietumos — ar Elsvērta Zemi un Mērijas Bērdas Zemi. Lielāko daļu teritorijas aizņem Polārais plato un Rietumantarktīdas ledus vairogs, bet teritorijas vidusdaļu — Pensakolas kalni. Līdz tam vārdā nenosauktai 437 000 km² lielai Antarktīdas teritorijas daļai nosaukums tika piešķirts 2012. gada 18. decembrī, "kā pienācīga cieņa Viņas Majestātes valdīšanas dimanta jubilejas gadā". Nosaukumu piešķīra Britu Ārlietu ministrija, attiecinot to uz tās pārvaldījumā esošās Britu Antarktiskās teritorijas dienvidu daļu.