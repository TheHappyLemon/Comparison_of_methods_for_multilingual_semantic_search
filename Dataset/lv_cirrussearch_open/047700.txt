Aleksandrs Boļšunovs (krievu: Александр Александрович Большунов; dzimis 1996. gada 31. decembrī Brjanskas apgabalā) ir krievu distanču slēpotājs. 2018. gada ziemas olimpiskajās spēlēs Phjončhanā, pārstāvot Olimpisko sportistu no Krievijas delegāciju, viņš izcīnīja četras olimpiskās medaļas. Tāpat četras medaļas ieguva 2019. gada Pasaules čempionātā Zēfeldē. Universāls slēpotājs, kas veiksmīgi startē visu garumu slēpošanas distancēs. Divas reizes uzvarējis Tour de Ski (2020. un 2021. gadā). Pasaules kausa sacensībās startē kopš 2017. Šajā pašā gadā arī pirmo reizi startēja Pasaules čempionātā Lahti. 2018.—2019. gada sezonas noslēgumā A. Boļšunovs kļuva par Pasaules kausa kopvērtējuma uzvarētāju distanču klasē (neskaitot sprinta distances), līdz ar to 22 gadu vecumā būdams jaunākais slēpotājs, kas to ir sasniedzis. 2019.—2020. gada Pasaules kausa sezonā uzvarēja absolūtajā kopvērtējumā, kļūdams par pirmo Krieviju pārstāvošo distanču slēpotāju, kas ieguvis Pasaules kausu vīriešu konkurencē.