Karāči (urdu: كراچى, Karachi) ir pilsēta Pakistānas dienvidos pie Arābijas jūras uz ziemeļrietumiem no Indas grīvas. Sindas provinces galvaspilsēta. Visapdzīvotākā pilsēta Pakistānā. Pakistānas galvenais ekonomikas, finansiālais (šeit atrodas Pakistānas Centrālā banka) un izglītības centrs. Pilsēta saražo 65% no nacionālā IKP. Karāči strauji aug. 1911. gadā tajā bija 186 771 iedzīvotāju, nepilnos simts gados iedzīvotāju skaits ir palielinājies vairāk kā piecdesmitkārtīgi.