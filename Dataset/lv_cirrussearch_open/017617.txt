Eiropas karogs ir Eiropas Savienības un Eiropas Padomes karogs un emblēma. Tas ir taisnstūra formas, malu attiecība ir 2:3, tam uz zila fona ir 12 aplī izvietotas piecstaru zelta (dzeltenas) zvaigznes. Bieži karogs tiek izmantots arī eirozonas valstu norādīšanai. Zvaigžņu skaits netiek mainīts atkarībā no organizāciju dalībnieku skaita, tās tika paredzētas, lai pārstāvētu visu Eiropas tautu. Karoga dizaina autori ir Arsēns Heics un Pauls Levijs, 1955. gadā to par savu karogu pieņēma Eiropas Padome. 1985. gadā Eiropas Savienība (tobrīd Eiropas Ekonomikas Kopiena) pēc Eiroparlamenta iniciatīvas to pieņēma par savu karogu (iepriekš organizācijai nebija karoga).