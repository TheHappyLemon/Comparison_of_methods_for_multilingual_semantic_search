Rafaels Markess Alvaress (spāņu: Rafael Márquez Álvarez; dzimis 1979. gada 13. februārī Samorā) ir meksikāņu futbola treneris un bijušais futbolists, aizsargs, Meksikas futbola izlases dalībnieks. Kopš 2022. gada Markess ir Spānijas kluba Barcelona B galvenais treneris. Profesionālajā futbolā debitējis 17 gadu vecumā vietējā klubā Atlas. Vēlāk spēlēja AS Monaco, 1999.—2000. gada sezonā uzvarot Ligue 1. No 2003. līdz 2010 gadam bija Spānijas La Liga kluba FC Barcelona spēlētājs. Šajā laikā divas reizes kļuva par UEFA Čempionu līgas uzvarētāju un četrreiz par La Liga čempionu. Pēc tam pārstāvējis klubus Ņujorkas "Red Bulls", León un Hellas Verona. 2015. gada decembrī atgriezās Altas sastāvā.