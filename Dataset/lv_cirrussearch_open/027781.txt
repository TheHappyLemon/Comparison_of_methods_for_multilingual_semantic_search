Boko Haram (tulkojumā — "Rietumu izglītība ir aizliegta") ir islāmisma teroristu grupējums Nigērijas ziemeļaustrumos, kas darbojas arī Čadā, Nigērā un Kamerūnas ziemeļu daļā. Grupas līderis ir Abubakars Šekau (arābu: دار التوحيد‎). Tiek ziņots, ka Boko Haram sastāvā ir no vairākiem simtiem līdz desmit tūkstošiem biedru. Grupa tiek saistīta ar Al-Qaida un Islāma valsti. Tā tika dibināta 2002. gadā. Grupas sākotnējais pasludinātais nolūks bija korupcijas un netaisnības, kurā Boko Haram vainoja rietumu ietekmi, izskaušana Nigērijā. Viņi vēlējās ieviest šariatu. Vēlāk grupa apsolīja atriebt Boko Haram pirmā līdera Mohameda Jusufa un citu grupas biedru nogalināšanu, ko 2009. gadā izdarīja drošības spēki. Uzbrukumos, kas galvenokārt notikuši Nigērijas ziemeļaustrumos, centrālajā ziemeļu daļā un centrālajā daļā, Boko Haram nogalinājusi vairāk nekā 5000 civiliedzīvotāju laikposmā starp 2009. gada jūliju un 2014. gada jūniju, tai skaitā ir vismaz 2000 cilvēki, kas nogalināti 2014. gada pirmajā pusē. Kopš 2009. gada grupa ir nolaupījusi vairāk nekā 500 vīriešus, sievietes un bērnus, ieskaitot 2014. gada aprīlī Čibokā nolaupītās 276 skolnieces. Līdz 2014. gada augustam no konflikta zonas bija aizbēguši 650 tūkstoši cilvēku, kopš tā paša gada maija skaits bija palielinājis par 200 tūkstošiem, gada beigās tas sasniedza jau 1,5 miljonu cilvēku robežu. Kopš 2012. gada augusta vairākas valstis un organizācijas pasludinājušas šo par teroristu organizāciju.