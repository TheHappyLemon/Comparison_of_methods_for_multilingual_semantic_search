Interlaguša (portugāļu: Interlagos), jeb Žosē Karluša Pases autodroms (portugāļu: Autódromo José Carlos Pace) ir Formula 1 sacīkšu trase, kura atrodas Sanpaulu, Brazīlijā. Zeme, uz kuras atrodas trase 1936. gadā tika nopirkta, lai uz tās varētu būvēt daudzdzīvokļu namus, tomēr zeme bija nepiemērota šādām ēkām, tādēļ tika izlemts būvēt sacīkšu trasi. Tradicionālais trases nosaukums (kas burtiskā tulkojumā nozīmē "starp ezeriem") ir cēlies no fakta, ka trase atrodas starp diviem mākslīgiem ezeriem, kuri tika uzbūvēti, lai pilsētu apgādātu ar ūdeni un elektrību. 20. gadsimta septiņdesmitajos gados trasi oficiāli pārsauca par godu nelaiķim Karlušam Pasem, kurš nomira aviokatastrofā. Tomēr bieži tā tiek saukta vecajā nosaukumā, par Interlagušu. Tā ir viena no retajām trasēm ārpus ASV, kurā braukšana notiek pretēji pulksteņrādītāja virzienam. Pēdējos gados F1 ir bijis vēl tikai Enco un Dino Ferrari autodroms un Stambulas trase. Trase izskatās kā šobrīd tikai kopš 1990. gada, kad tā tika saīsināta no gandrīz astoņiem līdz apmēram četriem ar pusi kilometriem, lai viss būtu saskaņā ar FIA jaunajiem noteikumiem. Tādējādi trase zaudēja trīs garas taisnes un trīs ātrus līkumus (lai gan viens tika izmainīts, lai pa to brauktu otrādi un vēl viens tika izveidots). Garajās taisnēs varēja līdz pat 20 sekundēm braukt ar maksimālo ātrumu. FIA to uzskatīja par pārāk bīstamu lietu, lai gan Interlagušā neviens F1 pilots nav miris. Pēdējos gados Interlaguša ir pārvietota no sezonas sākuma uz sezonas beigām.