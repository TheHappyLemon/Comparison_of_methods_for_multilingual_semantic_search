Elvijs Misāns (dzimis 1989. gada 8. aprīlī Siguldā) ir latviešu vieglatlēts, startē tāllēkšanas, trīssoļlēkšanas un sprinta skriešanas distancēs. Pašreizējais Latvijas rekordists tāllēkšanā (8,08 m). Atzīts par 2017. gada labāko vieglatlētu. Studējis Latvijas Universitātē. 2010. gada Latvijas čempionātā kļuva par valsts čempionu 200 m distancē. 2011. gada februārī LVS kausa izcīņā telpās viņš uzvarēja tāllēkšanā ar 8 metrus tālu lēcienu, uzstādot jaunu personisko rekordu. 2011. gada Eiropas čempionātā telpās E. Misāns ieņēma 10. vietu tāllēkšanas sacensībās. 2011. gada Eiropas U-23 čempionātā izcīnīja 5. vietu tāllēkšanā. 2013. gada Eiropas čempionātā telpās ieņēma 8. vietu tāllēkšanas sacensībās. 2016. gada Eiropas čempionātā Amsterdamā ar rezultātu 16,32 m E. Misāns ieņēma 9. vietu trīssoļlēkšanā. 12. jūlijā Saldū E. Misāns par 1 cm laboja 33 gadus veco Jura Tones Latvijas rekordu tāllēkšanā, sasniedzot 8,08 m. 2017. gada Eiropas čempionātā telpās Belgradā E. Misāns ar personisko rekordu 17,02 m palika ceturtajā vietā trīssoļlēkšanas sacensībās. E. Misāns startēja 2017. gada Pasaules čempionātā Londonā, kur trīssoļlēkšanā ieņēma 16. vietu (16,55 m), nekvalificējoties finālam.