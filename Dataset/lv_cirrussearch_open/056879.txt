Kasandra Monika Betija (angļu: Cassandra Monique Batie, dzimusi 1984. gada 30. decembrī), plašāk pazīstama ar skatuves pseidonīmu Andra Deja (angļu: Andra Day), ir ASV dziedātāja, dziesmu autore un aktrise. 2015. gadā viņa izdeva savu debijas albumu Cheers to the Fall. 2016. gadā viņas debijas albums tika nominēts Grammy balvai kategorijā "Labākais ritmblūza albums", savukārt singls Rise Up tika nominēts kategorijā "Labākais ritmblūza izpildījums". Singla Rise Up popularizēšanas nolūkā Adra Deja to izpildīja sarunu šovā The View, par ko viņa tika nominēta Daytime Emmy balvai. 2015. gada otrajā pusē Deja kopā ar Stīviju Vonderu, kas ir viens no mūziķes talanta atklājējiem, piedalījās Apple TV reklāmā. 2021. gadā, Andra Deja atveidoja Bilijas Holidejas lomu biogrāfiskajā filmā The United States vs. Billie Holiday, par ko viņa ieguva Zelta globusa balvu kategorijā "Labākā aktrise drāmas filmā", kā arī tika nominēta 93. Kinoakadēmijas balvai kategorijā "Labākā aktrise galvenajā lomā". Andras Dejas pseidonīms ir veidots iedvesmojoties no Holidejas, kuras pseidonīms bija Lady Day.