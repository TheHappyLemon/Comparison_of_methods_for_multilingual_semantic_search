Alfama (portugāļu: Alfama; [aɫˈfɐmɐ]) ir vecākā Lisabonas apkaime, kura izvietojusies starp Lisabonas pils nogāzi un Težu upi. Tās nosaukums cēlies no arābu vārda Al-hamma, kurš apzīmē strūklakas vai pirtis. Tajā atrodas daudzas vēsturiskas apskates vietas un daudzi fadu mūzikas bāri un restorāni. Mauru valdīšanas laikā Alfamas teritorijā atradās visa pilsēta, kura vēlāk izpletās rietumu virzienā (Baišas apkaime). Alfamā apmetās zvejnieki un nabadzīgā tautas daļa un arī šobrīd tā uzskatāma par nabadzīgu apkaimi. 1755. gada Lisabonas zemestrīce neizpostīja Alfamu un tā saglabājās kā ainavisks šauru ielu un mazu skvēru labirints. Pēdējā laikā apkaime tiek uzlabota, renovējot vecās mājas un radot jaunus restorānus, kur tiek spēlēta tradicionālā melanholiskā portugāļu mūzika — fadu.