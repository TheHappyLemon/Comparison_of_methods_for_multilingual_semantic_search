Vshova (poļu: Wschowa), vēsturiski arī Frauštate (vācu: Fraustadt) ir pilsēta Polijas rietumos, Lubušas vojevodistē. Radusies kā robežcietoksnis Lielpolijas un Silēzijas robežrajonā. 1343. gadā Kazimirs III Lielais pievienoja Vshovu Polijas karalistei. XVI gadsimtā - reformācijas centrs. 1706. gada 3. februārī Lielā Ziemeļu kara laikā pie pilsētas notika Frauštates kauja, kurā zviedru karaspēks sakāva poļu, sakšu un krievu karaspēku. 1793. gada Otrās Polijas dalīšanas rezultātā Vshova iekļāvās Prūsijā. Līdz 1945. gadam atradās Vācijā, bet, pamatojoties uz Jaltas un Potsdamas konferenču lēmumiem, pilsēta tika piešķirta Polijai, bet vācu iedzīvotāji padzīti. Sociālistiskās Polijas laikā pie pilsētas bija Padomju armijas kara bāze. XVII gadsimtā pilsētā mācījās vācu dzejnieks Andreass Grifiuss (Andreas Gryphius, 1616 - 1664). Pēc Otrā pasaules kara vietējā skolā mācījās poļu vēsturnieks un politiķis Broņislavs Geremeks (Bronisław Geremek, 1932 - 2008).