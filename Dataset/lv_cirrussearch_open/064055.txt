Agelmamas Sīdī Alī ezers (arābu: بحيرة أكلمام سيدي علي) ir 500 hektārus liels kalnu ezers, kas atrodas Marokas centrālajā daļā, 2100 metrus virs jūras līmeņa Vidusatlasa kalnos. Atrodas Kenifras nacionālā parka teritorijā. Ezers 2005. gadā iekļauts Rāmsaras konvencijas konvencijas aizsargājamo vietu sarakstā. Tā ir ievērojama putnu migrācijas vieta. Savulaik ezeru ietvēra Atlasa ciedru mežs, ko mūsdienās nomainījuši Spānijas kadiķa (Juniperus thurifera) audzes. Līdz 1934. gadam, kad ezerā tika ielaistas karpas, šeit dzīvoja endēma foreļu suga Salmo pallaryi.