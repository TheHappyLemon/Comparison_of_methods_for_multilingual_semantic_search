Nacionālās basketbola asociācijas Visu zvaigžņu spēle (angļu: NBA All-Star Game) ir ikgadējā NBA Rietumu konferences un Austrumu konferences labāko spēlētāju izlašu savstarpējā spēle. Komandu sākumsastāvi tiek noteikti līdzjutēju balsošanā, bet rezervistus izvēlas komandu treneri un līgas vadība. Pirmā NBA All-Star spēle notika 1951. gada 2. martā Bostonā. Vēlākajās sezonās līdzās galvenajai spēlei ir izveidoti vairāki citi tradicionāli pasākumi un mūsdienās All-Star spēles nedēļas nogalē notiek arī All-Rookie spēle starp esošās un iepriekšējās sezonas debitantu izlasēm, Slam Dunk konkurss, trīspunktu metienu konkurss un citas sacensības. All-Star spēlē atraktīva un līdzjutējus priecējoša spēle ir svarīgāka kā sportiskais rezultāts, tādēļ akcents netiek likts uz spēli aizsardzībā un parasti zvaigžņu spēles ir ļoti rezultatīvas. Tomēr All-Star spēles MVP (vērtīgākā spēlētāja) balva ir ļoti prestiža, tāpat arī pati dalība spēlē ir nozīmīgs panākums katra basketbolista karjerā. Ir notikušas 60 All-Star spēles, kurās biežāk uzvarējusi Austrumu konferences izlase (36:24). 2010. gada NBA Visu zvaigžņu spēle notika Dalasā. To organizēja Dalasas "Mavericks", taču spēle notika nevis tās mājvietā, bet gan NFL komandas "Cowboys" milzīgajā stadionā - pirmo reizi kopš 1996. gada futbola nevis basketbola arēnā. Klātienē spēli vēroja 108 713 skatītāji, kas ir jauns basketbola spēļu apmeklētības rekords.