Vladimirs Sorokins (krievu: Влади́мир Гео́ргиевич Соро́кин, * 1955. gada 7. augustā Bikovā, Maskavas apgabalā, Krievijas PSR) ir mūsdienu krievu rakstnieks postmodernists. Sorokins debitējis literatūrā 1972. gadā ar dzejas publikāciju laikrakstā "За кадры нефтяников". 1977. gadā viņš absolvējis Gubkina Naftas un gāzes rūpniecības institūtu Maskavā ar inženiera kvalifikāciju, taču drīz vien pievērsās grāmatu grafikai, glezniecībai, konceptuālajai mākslai. 1970. gados Sorokins noformējis un ilustrējis aptuveni 50 grāmatas, piedalījies daudzās izstādēs. 1985. gadā Francijā Parīzes žurnālā "А-Я" tiek publicēti seši Sorokina stāsti, savukārt izdevniecība "Sintaksis" (Синтаксис) izdod viņa romānu "Rinda" (Очередь). Sorokina pirmā publikācija PSRS ir 1989.gadā Rīgā izdotā žurnālā "Родник" (žurnāla "Avots" krievu valodas versija). Drīz vien sekoja publikācijas daudzos citos izdevumos. 1992.gadā izdots Sorokina stāstu krājums, kas tika nominēts Krievijas Bukera prēmijai. Sorokina darbi tulkoti daudzās pasaules valodās, viņš saņēmis Krievijas Bukera prēmiju (2001), Andreja Belija prēmiju par nopelniem krievu literatūras labā (2001), "Liberti" prēmiju (2005), Vācijas Kultūras ministrijas prēmiju.