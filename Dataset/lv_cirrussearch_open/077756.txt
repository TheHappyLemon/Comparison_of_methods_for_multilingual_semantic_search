Ziemeļu žirafe (Giraffa camelopardalis) ir Āfrikā dzīvojošs pārnadžu (Artiodactyla) kārtas zīdītājs. Tā ir viena no četrām mūsdienās dzīvojošām žirafu ģints (Giraffa) sugām. Savvaļā mājo apmēram 4800 ziemeļu žirafes, no kurām visretāk sastopamā ir Nigērijas žirafe. Ziemeļu žirafi parasti var novērot atklātā vai krūmu savannā, bet, ja barības resursi ir nabadzīgi, žirafes dodas barības meklējumos dziļākos un biezākos mežos. Žirafes ir ļoti iecienījušas akāciju audzes. Vairāk par žirafes anatomiju un īpatnībām var izlasīt galvenajā rakstā žirafes.