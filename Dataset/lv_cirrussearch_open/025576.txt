Kaspars Dumpis (dzimis 1982. gada 23. decembrī) ir bijušais Latvijas kamaniņu braucējs, pēc karjeras beigām — treneris. Kopš 2014. gada Latvijas kamaniņu braucēju komandas galvenais treneris (amatā nomainīja Pēteri Cīmani). Trenējies pie Veras Zozuļas. Piedalījies 2006. gada ziemas olimpiskajās spēlēs, kur vieninieku sacensībās ierindojās 17. vietā. Augstāko vietu Pasaules kausa izcīņas kopvērtējumā ieņēmis 2003.—2004. gada sezonā (20. vieta). 2007. gadā beidzis sportista karjeru, pēc tam kļuvis par treneri. Tika atzīts par vienu no labākajiem jaunatnes sporta treneriem olimpiskajos sporta veidos 2011. gadā. Kandidējis uz vietu Ķeguma novada domē 2013. gada Latvijas pašvaldību vēlēšanās no Vidzemes partijas, tomēr netika ievēlēts.