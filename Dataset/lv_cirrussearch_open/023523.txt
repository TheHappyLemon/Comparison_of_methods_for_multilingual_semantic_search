Skaitļa vārds jeb numerālis (latīņu: numeralis — ‘ar skaitli saistīts’) ir patstāvīga, deklinējama vārdšķira, kas nosauc priekšmetu skaitu vai arī secību. Skaitļa vārdus var iedalīt pēc nozīmes, struktūras un gramatiskās formas. Iedalot pēc nozīmes, var būt pamata skaitļa vārdi (apzīmē skaitu) un kārtas skaitļa vārdi (nosauc secību). Iedalot pēc struktūras, skaitļa vārds var būt vienkāršs, salikts, tāpat pastāv arī skaitļa vārdu savienojumi, pie kuriem pieder arī daļu skaitļa vārdi. Iedalot pēc gramatiskās formas, tie var būt nelokāmi un lokāmi. Nelokāmi ir pamata skaitļa vārdi bez galotnes. Lokāmajiem skaitļa vārdiem piemīt šādas gramatiskās kategorijas: dzimte, skaitlis un locījums.