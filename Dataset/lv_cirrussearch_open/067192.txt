Melnā pantera ir melns (melānisks) kaķu dzimtas pārstāvis. Šāda suga patiesībā taksonomijā nepastāv. Bieži vien ar terminu melnā pantera apzīmē jebkuras lielo kaķu sugas pārstāvi, kuram ir melns kažoks. Saistībā ar ģeogrāfiskām, vēsturiskām un kulturālām atšķirībām melnās panteras vārda izveide un tās klasifikācija ir iedalāma trīs variācijās: visplašāk ir pieņemts, ka melnā pantera ir tie leopardi un jaguāri, kuriem ir melns kažoks; pūristiskais uzskats ir tāds, ka melnā pantera ir tikai plankumainā leoparda melāniskā versija; kriptozooloģiskā definīcija apgalvo, ka melnā pantera ir jebkurš no lielajiem kaķiem, kuram ir melns kažoks, t.i., termins tiek attiecināts ne tikai uz jau pieminētajiem leopardiem un jaguāriem, bet arī uz kuguāriem, pumām, tīģeriem, lūšiem, ūdrkaķiem un pat uz pirmsvēsturiskajiem priekštečiem — alu lauvām.