Fosfāti ir fosforskābes sāļi. Visbiežāk, runājot par fosfātiem, ar to saprot ortofosfātus. Fosfāta (ortofosfāta) jona formula ir PO43− un molmasa 94,97 g/mol. Tas sastāv no centrālā fosfora atoma, kuram apkārt izvietoti četri skābekļa atomi. Ortofosforskābe var veidot normālos fosfātus (PO43− atvasinājumus), hidrogēnfosfātus (HPO42− atvasinājumus) un dihidrogēnfosfātus (H2PO4− atvasinājumus). Ortofosfāti ir kristāliskas baltas (izņemot tos fosfātus, kam ir krāsaini katjoni) vielas, kas slikti šķīst ūdenī. Labi šķīstoši ir nātrija, kālija un amonija fosfāti. Hidrogēnfosfāti ir labāk šķīstoši, nekā fosfāti. Fosfātus plaši izmanto par fosforu saturošu minerālmēslojumu, kā arī tos iekļauj sintētisko mazgāšanas līdzekļu sastāvā ūdens mīkstināšanai. Notekūdeņos nonākušie fosfāti ir viens no galvenajiem eitrofikāciju veicinošajiem faktoriem.