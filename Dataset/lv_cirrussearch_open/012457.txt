Ingliša krasts (angļu: English Coast) ir Antarktīdas piekrastes daļa Belinshauzena jūras dienvidos Pālmera Zemē Rietumantarktīdā. Stiepjas no Ridberga pussalas ziemeļu gala līdz Batresa nunatakiem. Austrumos robežojas ar Elsvērta Zemes Braiena krastu, ziemeļaustrumos — ar Raimila krastu. Krasta kopējais garums ir ap 510 km. Krasta līnija stipri izrobota, rietumu galā Kerola līcis un Stenga līcis ar Stenga šelfa ledāju. Piekrastē vairākas salas, lielākās no kurām ir Smailija un Spātsa salas. Austrumu daļā Ingliša krastam piekļaujas Džordža VI šauruma šelfa ledājs, kas krastu atdala no Aleksandra I salas un Ronnes līča. Krastu 1940. gadā atklāja un izpētīja Finna Ronnes un Karla Eklunda ekspedīcija. Sākotnēji nosaukts par Roberta Ingliša krastu (Robert English Coast) par godu ASV Antarktikas dienesta sekretāram, Kara flotes kapteinim Robertam Inglišam (Robert A.J. English); vēlāk nosaukums saīsināts.