Laila Ligita Freivalde (zviedru: Laila Freivalds; dzimusi 1942. gada 22. jūnijā Rīgā) ir latviešu tautības Zviedrijas juriste un politiķe. Dzimusi Rīgā Otrā pasaules kara laikā un emigrējusi uz Zviedriju. 1970. gadā Freivalde absolvēja Upsālas Universitāti (Uppsala universitet) un līdz 1976. gadam darbojās Zviedrijas tiesu sistēmā. Pēc tam vairāk nekā desmit gadus strādājusi Patērētāju tiesību aizsardzības pārvaldē, kur pildījusi dažādu amatu pienākumus. 1988. gadā kļuva par Zviedrijas tieslietu ministri. Amatā bija līdz 2000. gadam, izņemot laikposmu no 1991. līdz 1994. gadam, kad viņas pārstāvētā Sociāldemokrātiskā Strādnieku partija atradās opozīcijā. 2003. gada oktobrī kļuva par Zviedrijas ārlietu ministri Jērana Pēšona valdībā. 2004. gada nogalē uz vienu mēnesi bijusi arī premjerministra vietniece. No ārlietu ministres amata atkāpusies 2006. gada martā pēc gadu ilgušas kritikas. 1997. gadā tikusi apbalvota ar II šķiras Triju Zvaigžņu ordeni.