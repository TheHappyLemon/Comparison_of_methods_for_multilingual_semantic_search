2023. gada 18. jūnijā Atlantijas okeāna ziemeļos, netālu no Ņūfaundlendas pazuda privātais zemūdens peldlīdzeklis "Titan", ko izmantoja, lai aizvestu tūristus aplūkot okeāna dzelmē nogrimušā pasažieru kuģa "Titāniks" vraku. Kuģis nolaidās okeāna dzelmē agri no rīta un pēc nepilnām divām stundām izpētes kuģis, kas pavadīja peldlīdzekli, zaudēja ar to kontaktu. Uzņēmums "OceanGate", kam pieder zemūdens peldlīdzeklis, tās pašas dienas vakarā uzsāka meklēšanas operāciju. Tajā iesaistījās vairāki privātie kuģi, kā arī lūdza Kanādas un ASV Krasta apsardzes palīdzību. 22. jūnijā aptuveni 488 metru attālumā no Titānika priekšgala tika atrasts atlūzu lauks, kurā ir arī "Titāna" atlūzas. Šī lokācija tika atrasta, balstoties uz ASV Jūras spēku sonāra detektētu, implozijai atbilstošu signālu, kas tika uztverts ap laiku, kad ar "Titan" peldlīdzekli pazuda komunikācija; tiek uzskatīts, ka kuģis niršanas laikā spiediena dēļ ir implodējis, tūlītēji nogalinot visus, kas atradās uz borta. Iepriekš tika izteiktas šaubas par peldlīdzekļa drošību. Meklēšanas un glābšanas darbos iesaistījās starptautiska komanda, kuras sastāvā bija ASV Krasta apsardze, ASV Jūras kara flote un Kanādas Krasta apsardze. Meklēšanā palīdzēja arī Kanādas Karalisko gaisa spēku un ASV Gaisa spēku nacionālās gvardes lidmašīnas, Kanādas Karaliskā flotes kuģis, vairāki tirdzniecības un pētniecības kuģi, kā arī attālināti vadāmi zemūdens kuģi.