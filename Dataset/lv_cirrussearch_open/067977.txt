Čārlzs Pekems Dejs (angļu: Charles Peckham Day; dzimis 1976. gada 9. februārī) ir amerikāņu aktieris, komiķis, scenārists, producents, režisors un raidierakstu vadītājs. Vislabāk zināms ar Čārlija Kellija lomu FX komēdijseriālā It's Always Sunny in Philadelphia (2005—pašlaik), kuram viņš kopā ar Robu Makelheniju un Glenu Hauertonu ir idejas autors un kuram ir arī izpildproducents un scenārists. Par šo lomu viņš 2011. gadā saņēma nominācijas Kritiķu izvēles televīzijas balvai un Satellite balvai. Viņš kopā Polu Fračbomu ir idejas autors seriālām The Cool Kids (2018—2019) kanālam Fox un kopā ar Robu Makeleniju un Meganu Gancu idejas autors Apple TV+ seriālam Mythic Quest (2020—pašlaik) un izpildproducents. Kino vislabāk zināms ar biologa Ņūtona Gaisclera lomu Giljermo del Toro zinātniskās fantastikas briesmoņu filmā "Pacific Rim: Uzbrukums Zemei" (Pacific Rim, 2013) un tās turpinājumā "Pacific Rim: Sacelšanās" (Pacific Rim Uprising, 2018), Deila Arbasa lomu komēdijā "Neciešamie bosi" (2011) un filmas turpinājumā "Neciešamie bosi 2" (2014), un skolotāja Endija Kempbela lomu komēdijā "Dūru cīņa" (Fist Fight, 2017). Vēl viņš zināms ar balss lomām tādās filmās kā "Mošķīšu universitāte" (2013), filmu sērijā "LEGO filma" (2014—2019) un Nintendo tēla Luidži ieskaņošanu filmā "Super Mario Brāļi: Filma" (2023). Viņa režijas debija ir filma Fool's Paradise (2023).