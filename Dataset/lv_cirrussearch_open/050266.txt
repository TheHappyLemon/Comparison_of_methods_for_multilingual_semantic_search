Gurbanguli Berdimuhamedovs (turkmēņu: Gurbanguly Mälikgulyýewiç Berdimuhamedow, izrunā: [ʁurbɑnʁuˈlɯ berd̪ɯmuxɑmeˈd̪oβ], dzimis 1957. gada 29. jūnijā) ir Turkmenistānas politiķis, no 2007. gada februāra līdz 2022. gada martam bija Turkmenistānas otrais prezidents un Turkmenistānas bruņoto spēku virspavēlnieks. Pēc iepriekšējā prezidenta Saparmurata Nijazova nāves no 2006. gada decembra līdz 2007. gada februārim bija Turkmenistānas pagaidu prezidents. G. Berdimuhamedovs 1979. gadā absolvēja Turkmenistānas Valsts Medicīnas institūtu un strādāja stomatoloģijas nozarē. No 1992. līdz 1995. gadam bija Medicīnas institūta dekāns. 1997. gadā kļuva par Turkmenistānas veselības ministru, bet 2001. gadā par viceprezidentu. Līdz 2013. gadam pārstāvēja Turkmenistānas Demokrātisko partiju, bet pēc tam kļuva par neatkarīgu politiķi. Tāpat kā viņa priekšgājēja S. Nijazova laikā, arī G. Berdimuhamedova valdīšanai bija raksturīgs autoritārs režīms un prezidenta personas kults. 2022. gada 19. martā atkāpās no valsts prezidenta pienākumiem, amatu ieņemot viņa dēlam Serdaram Berdimuhamedovam.