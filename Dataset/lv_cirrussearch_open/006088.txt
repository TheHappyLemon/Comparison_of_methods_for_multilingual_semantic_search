Nataniels Adamss Kols (angļu: Nathaniel Adams Coles), biežāk pazīstams kā Nets Kings Kols (angļu: Nat King Cole; dzimis 1919. gada 17. martā, miris 1965. gada 15. februārī) bija amerikāņu džeza mūziķis. Vispirms ieguvis popularitāti kā džeza pianists, vēlāk - dziedātājs. Dzimis Montgomeri, Alabamā, bet jau četru gadu vecumā ģimenē pārcēlās uz Čikāgu. Tēvs bija baptistu garīdznieks, bet māte - ērģelniece, kura iemācīja Natanielam spēlēt ērģeles. Trīsdesmito gadu vidū sāka uzstāties vietējos klubos. Vēlāk pārcēlās uz Longbīču Kalifornijā, kur nodibināja grupu King Cole Swingers. 1937. gadā trio pārcēlās uz Losandželosu. 1943. gadā Neta Kinga Kola trio parakstīja līgumu ar kompāniju Capitol Records. Ieņēmumi no Kola ierakstu pārdošanas kompānijai sastādīja lielu daļu no tālaika uzņēmuma peļņas. Uzstājies ar daudziem tālaika ievērojamākajiem mūziķiem. 1950. gadā Kols bija pirmais afroamerikāņu solists, kurš ieguva 1. vietu Billboard aptaujā. 1956. gadā Birmingemā, Alabamā uzstāšanās laikā Kols piedzīvoja uzbrukumu no amerikāņu balto rasistu puses, un kopš tā laika vairs neuzstājās ASV Dienvidos. Ļoti daudz smēķēdams mentola cigaretes, Nataniels Adamss Kols mira 45 gadu vecumā no plaušu vēža.