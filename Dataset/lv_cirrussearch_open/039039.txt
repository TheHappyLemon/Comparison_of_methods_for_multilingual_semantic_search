Kosmos-133 (Космос-133) jeb 7K-OK № 2 bija PSRS Sojuz kosmosa kuģu sērijas 7K-OK pirmais bezpilota izmēģinājumu lidojums. Palaists 1966. gada novembrī. Aktīvā režīma 7K-OK № 2 bija jāsaslēdzas ar pasīvo kuģi 7K-OK № 1, bet šis plāns tika atcelts pēc problēmām ar Kosmos-133. TASS paziņojumā pavadonim dots Kosmos nosaukums. Tādus nosaukumus deva kosmiskajiem aparātiem, kas veica slepenus uzdevumus vai piedzīvoja kļūmes. 7K-OK № 2 palaists 1966. gada 28. novembrī 11:02 UTC ar nesējraķeti Sojuz no Baikonuras kosmodroma. Pēc atdalīšanās no pēdējās pakāpes neplānoti sāka intensīvi darboties kosmosa kuģa tuvošanās un orientācijas sistēmas dzinēji, 15 minūšu laikā iztērējot visu šīs sistēmas degvielu. Kosmosa kuģis rotēja ar ātrumu divi apgriezieni minūtē. Aptuveni pēc diennakts bija paredzēts aktīvā kuģa 7K-OK № 1 starts, bet to atcēla, jo abu kuģu saslēgšanās vairs nebija iespējama. Tika secināts, ka tuvošanās un orientācijas dzinējiem tiek dotas komandas ieslēgties uz pretējo pusi, nekā nepieciešams pēc žiroskopa datiem. Kļūda bija radusies, konstruējot kosmosa kuģi. Bija nomainīts dzinēju sprauslu virziens, bet nepaspēts pārprogrammēt sistēmas vadības ierīci. Tika nolemts pārtraukt lidojumu, lai vismaz pārbaudītu nosēšanās operācijas. Tā kā bremzēšanas manevram bija nepieciešama tuvošanās dzinēju darbība, bet tiem nebija vairs degvielas, tad tika izdomāts, ka bremzēšanu varētu veikt ar maziem 10 — 15 sekunžu impulsiem (pēc plāna vajadzētu veikt nepārtrauktu 100 sekunžu dzinēja darbināšanu). Stabilizēšanai izmantoja jonu orientācijas sistēmu. Bremzēšanas manevrs tika veikts 1966. gada 30. novembrī. Lai arī nolaižamais aparāts lidoja atmosfērā virs PSRS teritorijas, automātiskā pašiznīcināšanās sistēma situācijā, kad nav garantiju par drošu nolaišanos PSRS teritorijā, aptuveni 10:21 UTC uzspridzināja aparātu.