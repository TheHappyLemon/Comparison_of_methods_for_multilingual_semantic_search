Anni Frīzingere-Postma (Anni Friesinger-Postma; dzimusi Anna Kristīne Frīzingere (vācu: Anna Christine Friesinger) 1977. gada 11. janvārī) ir bijusī vācu ātrslidotāja. Frīzingere ir piedalījusies četrās ziemas olimpiskajās spēlēs (1998, 2002, 2006, 2010). 1998. gadā Nagano izcīnījusi bronzu 3000 m distancē, pēc četriem gadiem Soltleiksitijā guva savu vienīgo uzvaru Olimpiskajās spēlēs individuālajās distancēs (1500 m). 2006. gadā Turīnā un 2010. gadā Vankūverā izcīnīja zeltu komandu stafetē, vēl Turīnā izcīnīja bronzas medaļu 1000 m distancē. Pasaules čempionātos kopumā ir izcīnījusi 16 zelta, 12 sudraba un 2 bronzas medaļas. Pasaules čempionātos daudzcīņā Frīzingere ir viena no veiksmīgākajām sportistēm sacensību vēsturē, izcīnīdama trīs zelta medaļas un pa vienai sudraba un bronzas medaļai. Pasaules čempionātos sprinta daudzcīņā ir izcīnījusi vienu zelta un divas sudraba medaļas. Pasaules čempionātos atsevišķās distancēs vāciete ir medaļām bagātākā sportiste gan starp sievietēm, gan vīriešiem — ir izcīnījusi 22 medaļas, no kurām 12 ir zelta, 9 sudraba un 1 bronzas. Veiksmīgi startējusi arī Pasaules kausa izcīņas sacensībās, izcīnījusi 59 uzvaras. Divas reizes triumfēja 1000 m distances kopvērtējumā (2006, 2008), četras reizes 1500 m distancē (2001, 2002, 2004, 2006), kā arī vienu uzvaru guvusi 3000/5000 m distancē (2002). Viņas tēvs vācietis Georgs Frīzingers un māte poliete Janīna Korovička arī bijuši slidotāji (māte arī piedalījusies Olimpiskajās spēlēs), arī brālis Jans ir ātrslidotājs, māsa agrāk nodarbojusies ar ātrslidošanu. 2009. gadā apprecējusies ar nīderlandiešu ātrslidotāju Idu Postmu.