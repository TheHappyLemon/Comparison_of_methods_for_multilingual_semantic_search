Maķedonijas Republika piedalījās 1996. gada vasaras olimpiskajās spēlēs, kas notika ASV pilsētā Atlantā no 1996. gada 19. jūlija līdz 4. augustam. Šīs bija pirmās vasaras olimpiskās spēles, kurās Meķedonija piedalījās kā neatkarīga valsts, kopš Dienvidslāvijas sabrukuma. Maķedonija olimpiskajās spēlēs piedalījās ar nosaukumu — Bijusī Dienvidslāvijas Republika Maķedonija. Iepriekšējās, 1992. gada Barselonas spēlēs, Maķedonija kopā ar Dienvidslāvijas Federatīvo Republiku (Serbiju un Melnkalni) startēja kā Neatkarīgie olimpiskie dalībnieki. Maķedonija olimpisko komandu 1996. gada vasaras olimpiskajās spēlēs veidoja 11 sportisti (8 vīrieši un 3 sievietes), kuri startēja 4 olimpiskajos sporta veidos. Šī ir lielākā Maķedonijas sportistu komanda, kas ir piedalījusies vasaras olimpiskajās spēlēs. Visvairāk sportisti no Maķedonijas bija pārstāvēti peldēšanā. Pa trim sportistiem no Maķedonijas startēja cīņas sportā un smaiļošanā un kanoe airēšanā, savukārt viens sportists bija pārstāvēts šaušanā. 1996. gada vasaras olimpiskajās spēlēs Maķedonijas sportisti nespēja izcīnīt olimpiskās medaļas. Maķedonijas karognesējs olimpisko spēļu atklāšanas ceremonijā bija Vladimirs Bogojevskis.