Roberts Henrijs Lorenss jaunākais (Robert Henry Lawrence Jr.; dzimis 1935. gada 5. jūnijā, miris 1967. gada 8. decembrī) bija ASV Gaisa spēku majors, lidotājs, pirmais afroamerikāņu astronauts. Roberts Lorenss piedzima 1935. gada 5. jūnijā Čikāgā. 1956. gadā Lorenss Bredlija universitātē ieguva bakalaura grādu ķīmijā. Studiju laikā viņš apguva Rezerves virsnieku treniņa programmu, un 1955. gadā iestājās Gaisa spēkos. Pēc lidotāja apmācībām Meldena Gaisa spēku bāzē viņš kļuva par pilotu. Pēc Pilotu instruktoru skolas pabeigšanas 1960. gadā Lorenss tika nosūtīts uz Rietumvāciju, kur Luftwaffe viņš bija lidmašīnas T-33 lidotāju instruktors. 1961. gadā Lorenss atgriezās ASV, un 1965. gadā Ohaio štata universitātē viņš ieguva filozofijas doktora grādu fizikālajā ķīmijā. 1967. gada jūnijā viņš pabeidza ASV Gaisa spēku Izmēģinātājpilotu skolu Edvardsa Gaisa spēku bāzē. 1967. gada jūnijā tika uzņemts Gaisa spēku orbitālās stacijas Manned Orbiting Laboratory programmas astronautu grupā. Viņš tika nosūtīts uz Edvardsa Gaisa spēku bāzi speciālai apmācībai. 1967. gada 8. decembrī Roberts Lorenss gāja bojā F-104 Starfighter treniņlidojuma laikā. Viņš lidmašīnā sēdēja aizmugurē kā instruktors, apmācot stāvo slīdēšanas tehniku. Pilots izmantoja šādu pieeju, taču izlīdzināšanas manevru veica pārāk vēlu. Lidmašīna atsitās pret zemi, tās galvenais dzinējs sabojājās, tā aizdegās un rotēja. Priekšējā sēdekļa pilots katapultējās augšup un izdzīvoja, gūstot lielus ievainojumus. Pakaļējais sēdeklis, kam bija neliels aizkavējuma, lai netrāpītu priekšējam sēdeklim, tika katapultēts sāniski, uzreiz nogalinot Lorensu.