Donalds Edvards Viljamss (Donald Edward Williams; dzimis 1942. gada 13. februārī, miris 2016. gada 23. februārī) bija ASV Jūras kara flotes virsnieks, lidotājs, NASA kosmonauts. Veicis divus lidojumus kosmosā. Donalds Viljamss 1964. gadā Perdju Universitātē ieguva bakalaura grādu mehānikas inženierijā. Universitātes laikā viņš apguva Jūras kara flotes rezerves virsnieku apmācības programmu. Pēc skolas beigšanas Viljamss izgāja lidotāju apmācības kursus, un 1966. gadā kļuva par Jūras kara flotes lidotāju. Vjetnamas kara laikā viņš dienēja uz lidmašīnu bāzes kuģa USS Enterprise. Veicis 330 kaujas lidojumus. 1973. gadā Donalds Viljamss mācījās Bruņoto spēku štāba koledžā. 1974. gadā viņš absolvēja ASV Jūras kara flotes izmēģinātājpilotu skolu. Pēc tam viņš dienēja Jūras kara flotes gaisa izmēģinājumu centrā. 1978. gada 16. janvārī Viljamss tika uzņemts NASA astronautu grupā. Pēc vispārējās kosmonautu sagatavošanas kursa 1979. gadā viņš tika ieskaitīts Space Shuttle pilotu grupā. Donalda Viljamsa pirmais kosmiskais lidojums notika 1985. gada aprīlī misijā STS-51-D kā kosmoplāna Discovery pilotam. Otru lidojumu kosmosā Viljamss veica 1989. gada oktobrī misijā STS-34 kā kosmoplāna Atlantis komandieris. 1990. gadā Donalds Viljamss atstāja NASA un atvaļinājās no Jūras kara flotes (jūras kapteiņa pakāpē). Līdz 2006. gadam viņš strādāja uzņēmumā Science Applications International Corporation.