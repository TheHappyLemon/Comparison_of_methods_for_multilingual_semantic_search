Džanmarko Tamberi (itāļu: Gianmarco Tamberi; dzimis 1992. gada 1. jūnijā) ir Itālijas vieglatlēts, startē augstlēkšanas sacensībās. 2020. gada olimpisko spēļu uzvarētājs un 2023. gada pasaules čempions. Viņa tēvs Marko Tamberi ir bijušais augstlēcējs, Itālijas rekordists (2,28 m). Viņš ir Dž. Tamberi treneris. 2020. gada vasaras olimpiskajās spēlēs, kas notika 2021. augustā Tokijā, Dž. Tamberi sasniedza tādu pašu rezultātu kā Kataras augstlēcējs Mutazs Isa Beršims, abi sportisti vienojās neveikt pārlēkšanu un saņēma zelta medaļu. Pasaules čempionātā pirmo reizi piedalījās 2015. gadā Pekinā un ieņēma 8. vietu. 2023. gada Pasaules čempionātā Budapeštā Dž. Tamberi kļuva par uzvarētāju, pārlecot 2,36 m augstumā novietoto latiņu. Karjeras laikā kļuvis par divkārtēju Eiropas čempionu, uzvarējis arī pasaules čempionātā telpās 2016. gadā Portlendā. Dž. Tamberi piederošais Itālijas rekords 2,39 metri ir uzstādīts 2016. gadā Dimanta līgas sacensībās Monako.