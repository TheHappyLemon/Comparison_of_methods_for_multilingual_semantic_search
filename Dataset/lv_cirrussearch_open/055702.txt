Antverpenes Dievmātes katedrāle (nīderlandiešu: Onze-Lieve-Vrouwekathedraal) ir gotikas stila Romas katoļu katedrāle, kas atrodas Beļģijas pilsētas Antverpenes vecpilsētā. Katedrāles befruā (zvanu tornis) 1999. gadā iekļauts UNESCO Pasaules mantojuma sarakstā kā viens no 56 Beļģijas un Francijas befruā. Katedrāles 123 metrus augstais tornis ir augstākais baznīcas tornis Beniluksa valstīs. Katedrāles celtniecība tika uzsākta 1352. gadā vecās romānikas baznīcas vietā. Kaut arī katedrāles pirmās kārtas celtniecība tika pabeigta 1521. gadā, faktiski katedrāle nav pabeigta arī mūsdienās, jo bija paredzēts, ka katedrālei abi torņi būs vienlīdz augsti. Katedrāle cietusi ugunsgrēkos 1434. un 1533. gadā, kā arī tā demolēta 1556. gada svētbilžu grautiņos (Beeldenstorm). Baznīca apšaudīta arī Franču revolūcijas laikos. Katedrāles celtniecības vadītājs bija Jans Apelmanss (Jan Appelmans, 1352–1411), bet pēc viņa nāves - Jana dēls Pīters Apelmanss (Pieter Appelmans, 1373–1434). Katedrālē atrodas vairākas Pītera Paula Rubensa gleznas, kā arī citu mākslinieku darbi. 15. gadsimtā katedrālē muzicēja franču-flāmu komponists Johanness Okehems (Johannes Ockeghem, 1410/1425 – 1497).