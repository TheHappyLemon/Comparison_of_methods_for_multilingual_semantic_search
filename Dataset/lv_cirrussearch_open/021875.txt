Visokija (krievu: остров Высокий — ‘Augstā sala’) vai Visokoja (angļu: Visokoi Island) ir neapdzīvota vulkāniska sala Dienvidsendviču salu arhipelāgā Atlantijas okeāna dienvidos. Administratīvi ietilpst Apvienotās Karalistes valdījumā Dienviddžordžijā un Dienvidsendviču Salās. Izvietojies arhipelāga ziemeļos Traversē salu grupā; Brauna šaurums to atdala no Kendlmasas salām dienvidos, bet Traversē šaurums — no Zavodovska salas ziemeļrietumos. Salu veido 1005 m augstais vulkāns Hodsona kalns, kura vulkāniskās aktivitātes novērotas ap 1830. un 1930. gadu. Salu 1819. gadā atklāja Krievijas antarktiskā ekspedīcija Fabiāna fon Belinshauzena vadībā un nosauca aprakstoši pēc tajā esošā augstā kalna.