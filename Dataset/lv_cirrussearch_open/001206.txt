Nobu Širase (japāņu: 白瀬 矗; dzimis 1861. gada 20. jūlijā Konourā, Akitas prefektūrā, miris 1946. gada 4. septembrī Koromo (tagad Tojota), Aiči prefektūrā) bija japāņu virsnieks un polārpētnieks. Širases antarktiskā ekspedīcija tika organizēta 1910. gadā un to atbalstīja tā laika Japānas premjerministrs Okuma Šigenobu. Ekspedīcija devās ceļā no Tokijas 1910. gada 1. decembrī ar 30 metrus garo burukuģi Kainan Maru (開南丸). 1911. gada 7. februārī ekspedīcija sasniedza Velingtonu Jaunzēlandē un pēc četrām dienām turpināja ceļu Antarktīdas virzienā. 6. martā ekspedīcija ieraudzīja Viktorijas Zemes krastus, bet laika apstākļi neļāva izkāpt krastā. Sliktie laika apstākļi piespieda Širasi pārtraukt ekspedīciju un atgriezties Sidnejā. Šajā laikā ekspedīcija sastapās ar ievērojamu līdzekļu trūkumu un Širase ar daļu komandas atgriezās Japānā, lai meklētu papildus līdzekļus. Lai arī viens no ekspedīcijas mērķiem bija Dienvidpola sasniegšana, Širase saprata, ka viņš pārāk daudz atpaliek no Amundsena un Skota ekspedīcijām. Nākamais kuģojums uz Antarktīdu sākās 1911. gada 19. novembrī no Sidnejas. Tā kā Dienvidpola sasniegšana tika atcelta (11. oktobrī Amundsena ekspedīcija jau bija sākusi ceļu uz polu), par galveno ekspedīcijas mērķi kļuva Karaļa Edvarda VII Zemes izpēte. Rosa šelfa ledāju ekspedīcija sasniedza 1912. gada 16. janvārī. Širase izkāpa krastā vietā, ko par godu kuģim nosauca par Kainana līci. Šeit viņi sastapa Amundsena kuģi Fram, kas gaidīja ekspedīcijas atgriešanos no pola. Tālāk ekspedīcija devās uz Vaļu līci, kur ledāja malā izveidoja bāzes nometni, bet septiņu cilvēku partija ar suņu pajūgiem devās dienvidu virzienā. 29. janvārī tika sasniegts tālākais dienvidu punkts (80° 5′ S, 156° 37′ W), ko nosauca par Jamato sniega lauku (大和雪原, Yamato yukihara), kur tika uzsliets Japānas karogs. Kamēr Širase bija ceļā uz dienvidiem, Kainan Maru devās uz Karaļa Edvarda VII Zemi, kur ekspedīcija izkāpa krastā un kā pirmie sasniedza Aleksandras grēdu. Vēlāk kuģis atgriezās Vaļu līcī, kur uzņēma Širases partiju un 1912. gada 2. februārī devās atceļā uz ziemeļiem. Japānā līdz tam mazpazīstamo armijas virsnieku sagaidīja kā nacionālo varoni. Širase mira 1946. gadā no zarnu aizcietējuma. Širases vārdā nosaukti: Širases krasts - Mērijas Bērdas Zemes krasta posms no Kolbeka raga līdz Saipla krastam, Širases glečers - šļūdonis Karalienes Modas Zemē.