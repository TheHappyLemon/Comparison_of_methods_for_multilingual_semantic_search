USA-226 jeb X-37B OTV-2 (X-37B Orbital Test Vehicle 2) bija ASV kompānijas Boeing būvēta eksperimentāla militāra bezpilota kosmoplāna X-37B otrā eksemplāra pirmais kosmiskais lidojums. Pirmā eksemplāra lidojums USA-212 (OTV-1) notika 2010. gadā. OTV-2 tika palaists 05.03.2011. 22:46 UTC ar nesējraķeti Atlas V/501 no Kanaveralas zemesraga Gaisa spēku stacijas starta kompleksa SLC-41. Pēc ieiešanas orbītā tam dots nosaukums USA-226 Kosmiskais aparāts palaists ASV Gaisa spēku uzdevumā, tāpēc par tā derīgo kravu ir maz informācijas. Nav zināms, vai derīgā krava ir identiska ar pirmā lidaparāta kravu. 2012. gada 16. jūnijā 12:48 UTC, pēc 468 dienu misijas kosmosā, X-37B nolaidās uz zemes Vandenberga Gaisa spēku bāzē.