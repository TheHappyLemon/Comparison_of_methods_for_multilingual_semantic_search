2020.—2021. gada Pasaules kauss biatlonā bija vairāku posmu biatlona sacensības, kas sākās 2020. gada 28. novembrī Kontiolahti, Somijā, un noslēdzās 2021. gada 21. martā Estešundā, Zviedrijā. Pasaules kausa sacensības rīkoja Starptautiskā Biatlona savienība. Kopumā tika aizvadīti desmit posmi, kausa ieskaitē tiks ieskaitīts arī Pasaules čempionāts, kas 2021. gada februārī norisinājās Pokļukā, Slovēnijā. Iepriekšējās sezonas kausa ieguvēji bija Norvēģijas biatlonists Juhanness Tīngnēss Bē un Doroteja Vīrere no Itālijas. Juhanness Tīngnēss Bē arī šajā sezonā kļuva par pasaules kausa ieguvēju, titulu izcīnot trešo reizi, bet sievietēm pirmo reizi kopvērtējumā uzvarēja viņa tautiete Tīrila Ekhofa. Lai samazinātu ceļošanu un ar to saistīto risku COVID-19 pandēmijas dēļ, Starptautiskā Biatlona savienība nolēma vairākus posmus aizvadīt vienā norises vietā. Sākotnēji plānotais 2. PK posms Estešundā, Zviedrijā, tika pārcelts uz 1. posma norises vietu Kontiolahti, bet 4. posms no Francijas pilsētas Ansī tika pārcelts uz Hohfilceni, aizvadot arī tajā divus posmus pēc kārtas. Divus posmus 2021. gada janvārī paredzēts rīkot Oberhofā, vienu no tiem pārceļot no Rūpoldingas. 2022. gada ziemas olimpisko spēļu norises vietā Pekinā plānotais posms tika pārcelts uz Nove Mesto Čehijā. Sezonas pēdējais posms sākotnēji bija paredzēts Holmenkollenē, taču Norvēģijas valdības noteikto COVID-19 ierobežošanas pasākumu dēļ tika pārcelts uz Estešundu Zviedrijā.