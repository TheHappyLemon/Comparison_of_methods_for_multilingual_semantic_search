Kvīnsboro tilts (angļu: Queensboro Bridge), oficiāli saukts par Eda Koča Kvīnsboro tiltu (Ed Koch Queensboro Bridge) ir divdaļīgs, divstāvu konsoles tipa tilts, kas atrodas Ņujorkā, Ņujorkas štatā, ASV. Tilts savieno Manhatanu ar Kvīnsu, šķērsojot Īstriveru un Rūzvelta salu. Tas ir viens no četriem Ņujorkas tiltiem, pār kuru bez maksas var šķērsot Īstriveru, pārējie ir Bruklinas tilts, Viljamsburgas tilts un Manhatanas tilts. Tilta augšējā stāvā atrodas četras joslas, ietves un veloceliņš, bet apakšējā stāvā piecas joslas. Tilta kopējais garums ir 1 135 metri, bet platums 30 metri. Tilta augstums līdz upes ūdenim ir 40 metri. Pēc 2008. gada datiem tiltu katru dienu šķērso ap 176 306 transportlīdzekļiem, bet gada laikā ap 64,4 miljoniem transportlīdzekļu. Tilta celtniecība ir uzsākta 1903. gadā, bet atklāts satiksmei 1909. gada 30. martā. Kopējās tilta izmaksas bija ap 18 miljoniem ASV dolāru, kas mūsdienu naudas izteiksmē ir ap 455 miljoniem ASV dolāru. 1978. gada 20. decembrī tilts atzīts par Nacionālo vēstures inženiertehnisko pieminekli. Kopš 2011. gada tilta oficiālais nosaukums ir Eda Koča Kvīnsboro tilts, par godu bijušajam Ņujorkas mēram Edam Kočam.