2022.—2023. gada UEFA Čempionu līgas sezona bija Eiropas spēcīgākā futbola klubu turnīra 68. sezona un 31. ar UEFA Čempionu līgas nosaukumu. To organizēja UEFA. Sezona sākās ar priekšsacīkšu kārtu 2022. gada 21. jūnijā. Kvalifikācijas spēles notika līdz 24. augustam. Grupu turnīrs sākās 2022. gada 6. septembrī, bet sezona noslēdzās 2023. gada 10. jūnijā ar finālu Ataturka Olimpiskajā stadionā Stambulā, Turcijā. No 2022.—2023. gada sezonas UEFA rīkotajiem turnīriem bija izslēgti Krievijas klubi tās iebrukuma Ukrainā dēļ. Par uzvarētājiem kļuva Anglijas kluba Manchester City futbolisti, kas finālā ar 1:0 pieveica Itālijas klubu Milānas "Internazionale". Manchester City Eiropas futbola klubu nozīmīgāko trofeju izcīnīja pirmo reizi. 2022.—2023. gada UEFA Čempionu līgas uzvarētāji iegva tiesības spēlēt 2023. gada UEFA Superkausā, kur tiksies ar 2022.—2023. gada UEFA Eiropas līgas uzvarētājiem Sevilla FC.