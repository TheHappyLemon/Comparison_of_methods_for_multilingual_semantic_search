Slani (čehu: Slaný) ir pilsēta Čehijā, Centrālčehijas apgabala Kladno apriņķī uz ziemeļiem no Kladno. 16. gadsimta hronikā minēts, ka apdzīvotā vieta dibināta 750. gadā. 1136. gadā bernardieši šeit uzcēla baznīcu. 1295. vai 1305. gadā karalis Vāclavs II piešķīra Slaniem pilsētas tiesības. No 1425. līdz 1434. gadam tā bija taborītu kontrolē. Smagi cieta Trīsdesmitgadu kara laikā. Ilgu laiku tā atradās Hābsburgu impērijas sastāvā. No 19. gadsimta vidus pilsētā strauji attīstījās rūpniecība. No 1919. gada — Čehoslovākijā. Kopš 1993. gada — Čehijā. Slani ir hokejista Jirži Tlustija (Jiří Tlustý, 1988) dzimtā pilsēta.