Taho ezers (angļu: Lake Tahoe, jašo: dáʔaw) ir saldūdens ezers Sjerranevadā, ASV. Atrodas uz Kalifornijas un Nevadas robežas. Ezera virsma atrodas 1897 m v.j.l. Tas ir 501 m dziļš, otrs dziļākais ezers valstī pēc Kreitera ezera. Sestais lielākais ezers ASV pēc tilpuma pēc pieciem Lielajiem ezeriem. Ezers izveidojies apmēram pirms 2 miljoniem gadu. Rajonu ap ezeru sākotnēji apdzīvoja jašo cilts indiāņi. Pirmais Eiropas izcelsmes cilvēks, kas apmeklējis ezeru (1844. gadā), bija Džons Frimonts (John C. Frémont). Ezers nosaukumu ieguva no jašo indiāņu vārda dáʔaw, kas nozīmē ‘liels ūdens’. Ezers un apkārt esošie nacionālie meži ir populārs tūrisma objekts.