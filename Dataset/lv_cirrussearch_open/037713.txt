Lunar Orbiter 3 bija ASV NASA programmas Lunar Orbiter Mēness orbitālais aparāts. Palaists 1967. gada februārī. Tā primārais uzdevums bija fotografēt Mēness virsmu, lai varētu izvēlēties piemērotākās vietas, kur nolaisties Surveyor un Apollo nolaižamajiem aparātiem. Lunar Orbiter 3 tika palaists 1967. gada 5. februārī 01:17 UTC ar nesējraķeti Atlas SLV-3 Agena-D no Kanaveralas zemesraga Gaisa spēku stacijas laukuma LC-13. 8. februārī 21:54 UTC Lunar Orbiter 3 iegāja orbītā ap Mēnesi. Pamazām tā orbīta tika pazemināta līdz 55 × 1847 km. No 15. līdz 23. februārim tika veikta attēlu uzņemšana. Filmas pārtīšanas mehānismā parādījās kļūmes, tāpēc attēlu apstrādi tika nolemts veikt ātrāk nekā plānots. Līdz 2. martam tika apstrādātas iegūtās fotogrāfijas un sākta pārraidīšana uz Zemi. 4. martā pārstāja darboties filmas pārtīšanas elektrodzinējs, tādējādi 25 % kadru netika nolasīti. Uz Zemi tika nosūtīti 477 augstas izšķirtspējas un 149 vidējas izšķirtspējas kadri. Pēc tam kosmiskais aparāts tika izmantots sekošanas nolūkiem. 1967. gada 9. oktobrī Lunar Orbiter 3 tika nodota komanda veikt manevru, pēc kura zonde nogāja no orbītas un ietriecās Mēness virsmā.