Marksisms-ļeņinisms ir politiska filozofija, kas radusies, sajaucoties marksisma un ļeņinisma idejām, ar mērķi radīt un attīstīt sociālistiskas valstis. Marksisti-ļeņinisti pauž plašu viedokļu loku, atkarībā no savām marksisma un ļeņinisma interpretācijām, tomēr parasti aizstāv vienpartijas sistēmu, valsts kontroli par ekonomiku, plānveida ekonomiku, internacionālismu un pretestību kapitālismam. Marksisms-ļeņinisms ir oficiālā ideoloģija Kubas, Vjetnamas un Ķīnas Komunistiskajai partijai, kā arī Laosas Tautas revolucionārajai partijai. Tā bija arī Padomju Savienības komunistiskās partijas un citu Austrumu bloka valstu partiju filozofija.