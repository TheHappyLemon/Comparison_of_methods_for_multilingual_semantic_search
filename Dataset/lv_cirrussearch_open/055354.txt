Vairogblakšu dzimta (Pentatomidae) ir blakšu dzimta, kurā ietilpst vairāk nekā 5000 sugu, kas iedalās aptuveni 940 ģintīs, un ir trešā blakšu dzimta pēc sugu skaita. Satopamas visos sauszemes biotopos, izņemot Antarktīdu. Tās ir vidēja un liela izmēra blaktis. Vairogblaktis var būt gan zālēdāji, gan plēsēji, daži nopietni ietekmē lauksaimniecību. Ir zināmas sugas, kuras nopietni kaitē kultūraugiem, bet citas ir kultūraugu kaitēkļu plēsēji. Vairogblakšu anatomiskā un uzvedības daudzveidība padara šo grupu interesantu pētniekiem evolucionāros un ekoloģiskos jautājumos. Tām ir raksturīga barošanas daudzveidība, aposematīsms (brīdinoša aizsargkrāsa), pārošanās rituāli un rūpes par pēcnācējiem.