AFC Eskilstuna (pilnais nosaukums — Athletic Football Club Eskilstuna) ir profesionāls Zviedrijas futbola klubs no Eskilstūnas. Klubs pašlaik spēlē Superettan, Zviedrijas futbola otrajā spēcīgākajā līgā. Mājas spēles aizvada Tunavallen stadionā, kura ietilpība ir 7800 skatītāju vietu. 2005. gadā, apvienojoties diviem Stokholmas klubiem Väsby IK un FC Café Opera, tika izveidots klubs Väsby United. Klubs Athletic FC tika nodibināts 2007. gadā. 2012. gada beigās tas pārņēma Väsby United, mainot nosaukumu uz AFC United. Komanda aizvadīja mājas spēles Skytteholms IP stadionā Stokholmas priekšpilsētā Solnā. Pirms 2017. gada sezonas klubs nolēma pārcelties uz Eskilstūnu, mainot nosaukumu uz AFC Eskilstuna.