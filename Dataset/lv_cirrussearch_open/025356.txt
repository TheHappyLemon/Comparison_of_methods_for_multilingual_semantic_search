San Marco 1 jeb San Marco A bija Itālijas pirmais Zemes mākslīgais pavadonis. Tas palaists 1964. gada decembrī. Pavadonis nosaukts raķešu palaišanas platformas San Marco vārdā, kura savukārt nosaukta par godu Svētajam Markam. Kosmisko aparātu izgatavoja Kosmisko pētījumu komisijas biedru grupa. San Marco mērķis bija veikt jonosfēras pētījumus. Galvenais šī lidojuma uzdevums bija uzkrāt pieredzi, lai nākotnē Itālija varētu palaist savus pavadoņus no San Marco platformas. San Marco 1 tika palaists 1964. gada 15. decembrī 20:24 UTC ar nesējraķeti Scout X-4 no Vollopsas lidojumu kompleksa starta laukuma LA-3A. 1965. gada 13. septembrī pavadonis sadega Zemes atmosfērā.