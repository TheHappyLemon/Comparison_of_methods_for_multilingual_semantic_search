Leslijs Marks Hjūzs (angļu: Leslie Mark Hughes, dzimis 1963. gada 1. novembrī) ir Velsas futbola treneris un bijušais futbolists, spēlējis uzbrucēja pozīcijā. Savas spēlētāja karjeras laikā Hjūzs vissekmīgākos gadus pavadīja Manchester United komandā, kur arī viņš savu karjeru sāka. Neilgu laiku spēlējis arī Barcelona un Bayern Munich. Ar Manchester United komandu divreiz uzvarējis Anglijas Premjerlīgā, kā arī trīsreiz ieguvis FA kausu. Spēlējis arī Chelsea, Southampton, Everton un Blackburn Rovers. Savu trenera karjeru Hjūzs iesāka ar Velsas futbola izlases vadīšanu. 2004. gadā viņš kļuva par Blackburn Rovers galveno treneri. 2008. gadā viņš pievienojās Manchester City, kur pavadīja pusotru gadu, līdz pievienojās Fulham. Vēlāk nepilnu gadu Hjūzs pavadīja Queens Park Rangers. Vēlāk vairākus sekmīgus gadus Hjūzs vadīja Stoke City, bet pēc vāji iesāktas 2017.—2018. gada sezonas viņš tika atlaists. 2018. gadā trenēja arī Southampton.