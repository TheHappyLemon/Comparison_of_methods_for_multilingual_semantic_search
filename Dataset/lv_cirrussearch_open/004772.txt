Tinie Tempah, īstajā vārdā Patriks Čukvuems Okogvu Juniors (dzimis 1988. gada 7. novembrī), ir angļu reperis, kas dzīvo Apvienotās Karalistes galvaspilsētā Londonā. Pirmo ievērību viņš iemantoja vēl 2006. gadā, pateicoties portālam YouTube, kas par "underground" hitu padarīja viņu dziesmu "Wifey". Bet plašāks klausītāju loks par viņu uzzināja pēc tam, kad 1. vietu Lielbritānijā iekaroja viņa pirmais oficiālais singls "Pass Out". Tam sekoja singls "Frisky", kas šajā topā uzkāpa līdz 2. vietai, bet virsotnē māksliniekam palīdzēja atgriezties dziesma "Written In The Stars". Tā iznāca 2010. gada septembrī, īsi pirms Tinie Tempah debijas albuma Disc-Overy, kurš arī sasniedza 1. vietu Lielbritānijā. Albumā piedalās tādi viesmākslinieki kā Kelly Rowland, Ellie Goulding, Labrinth, Emeli Sandé, Eric Turner, Swedish House Mafia un Range. Kā albuma ceturtais singls iznāca kompozīcija "Invincible", ko Tinie Tempah ierakstīja kopā ar amerikāņu dziedātāju Kelliju Rolandu.