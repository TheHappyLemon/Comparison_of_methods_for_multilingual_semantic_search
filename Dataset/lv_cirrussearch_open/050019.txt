Tarons Deivids Edžertons (angļu: Taron David Egerton; dzimis 1989. gada 10. novembrī Birkenhedā, Anglijā) ir velsiešu aktieris un dziedātājs. Aktiera vārds Tarons ir versija par velsiešu vārdu Taran, kas nozīmē "pērkoņdārdis", taču reģistrējot viņa vārdu, māte kļūdījās. Tarona māte Kristīna Pounda ir angliete, bet tēvs Deivids Edžertons ir velsietis. Kad aktierim apritēja 2 gadi, viņa vecāki izšķīrās, tādēļ abi ar māti no Liverpūles pārcēlās uz mazo Angelsī salu. 12 gadu vecumā aktieris pārcēlās uz Aberīstvītu, kur uzsāka skolas gaitas. Skolas gados Edžertons piedalījās dažādās skolas lugās, taču pirmā lielā izrāde bija Šekspīra "Sapnis vasaras naktī". 19 gadu vecumā aktieris iestājās Karaliskajā dramatisko mākslu akadēmijā RADA, to absolvējot ar bakalaura grādu aktiermākslā 2012. gadā. Tarona pirmā pieredze kā kino aktierim bija 2 epizodēs ITV seriālā Lewis 2011. gadā, vēlāk arī piedaloties Sky1 seriālā The Smoke. 2014. gadā aktieris debitēja lielajā kino kā Egsijs filmā "Kingsman: Slepenais dienests", tā iegūstot gan pasaules slavu, gan līgumu ar 20th Century Fox. Edžertons ir filmējies arī filmās kā "Dziedi!" (2016), "Slēpes pa gaisu" (Eddie the Eagle, 2016), "Miljardieru klubs" (2018), "Rocketman" (2019), u.c. Filmas Kingsman: Zelta aplis" filmēšanas laikā Tarons iepazinās ar dziedātāju seru Eltonu Džonu, kas beidzās ar abu zvaigžņu veiksmīgu sadarbību: aktieris atveidoja leģendu 2019. gada filmā "Rocketman", par to iegūstot plašu kritiķu atzinību. 2015. un 2016. gadā Tarons tika ierindots kā viens no GQ 50 vislabāk ģērbtajiem britu vīriešiem, taču 2019. gadā tika apbalvots kā GQ gada aktieris.