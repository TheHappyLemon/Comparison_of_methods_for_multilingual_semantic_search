Sprādzieni Oklahomasitijā bija terora akts Alfrēda Maraha federālajā ēkā Oklahomasitijas centrā, Oklahomas štatā, ASV, 1995. gada 19. aprīlī. Tas bija lielākais terorisma akts ASV vēsturē līdz 2001. gada 11. septembra uzbrukumam. Sprādziena rezultātā bojā gāja 168 cilvēki, kā arī tika ievainoti vairāk nekā 600 cilvēki. Sprādziena viļņa rezultātā tika sagrautas ēkas vai tika izdarīti mazāki postījumi 16 kvartālu rādiusā, tika iznīcinātas vai nodega 86 mašīnas, 258 netālu esošajām ēkām tika izsisti stikli, kopumā tika izdarīti apmēram 652 miljonus ASV dolārus lieli zaudējumi. 90 minūtes pēc sprādziena Oklahomasitijas štata policists Čārlijs Hendžers apturēja Timotiju Makveju, un viņš tika aizturēts par ieroču nēsāšanu bez atļaujas. Tiesas izmeklēšana ātri spridzināšanu sasaistīja ar Makveju un Teriju Nikolsu. Nikolss tika arestēts un tuvāko dienu laikā viņiem abiem tika izvirzītas apsūdzības. Maikls un Lori Fortjē vēlāk tika identificēti kā līdzdalībnieki. Makvejs, ASV milicijas kustības piekritējs un Līča kara veterāns, detonēja sprāgstvielas nomātā kravas auto. Makveja līdzsazvērnieks Nikolss palīdzēja bumbas sagatavošanas procesā. Makveja motivācija izdarīt šo uzbrukumu bija naids pret federālo valdību, bumbas taimeris tika iestatīts tā, lai uzbrukums sakristu ar otro gadadienu kopš nāvējošās apšaudes, kas izbeidza Vako aplenkumu. Oficiālā izmeklēšana bija lielākā noziegumu izmeklēšana ASV vēsturē. FIB aģenti veica 28 000 nopratināšanu, savāca 3,2 tonnas pierādījumu, tāpat tika savākts 1 miljards informācijas vienību. Spridzinātāji tika notiesāti 1997. gadā. Makvejam 2001. gada 11. jūnijā tika izpildīts nāvessods ar nāvējošu injekciju, Nikolsam tika piespriests mūža ieslodzījums. Maikls un Lori Fortjē liecināja pret Makveju un Nikolsu, Maiklam tika piespriesti 12 gadi cietumā par ASV valdības nebrīdināšanu un Lori saņēma imunitāti pret apsūdzībām apmaiņā pret liecībām. Tāpat kā citos lielos teroristu uzbrukumos, arī Oklahomasitijas spridzināšanā pastāv dažādas sazvērestības teorijas. Sprādziena rezultātā ASV valdība pieņēma Pretterorisma un nāves soda likumu. Tāpat tika pieņemts likums apsardzības pastiprināšanai ap federālajām ēkām, lai izvairītos no turpmākajiem uzbrukumiem. 2000. gada 19. aprīlī tika atvērts Oklahomasitijas nacionālais memoriāls uzbrukuma upuru piemiņai.