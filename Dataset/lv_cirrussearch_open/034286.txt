Valters Roberts Dornbergers (Walter Robert Dornberger; dzimis 1895. gada 6. septembrī, miris 1980. gada 27. jūnijā) bija Vācijas armijas virsnieks Pirmajā un Otrajā pasaules karā. Viņš bija ģenerālmajors vācu Vērmahtā. 1930. un 1940. gados vadīja Vācijas raķešu programmas, kuru kuliminācija bija V-2 izstrāde. Dornbergers dzimis Gīsenē, Vācijā. Viņš iestājās artilērijas pulkā neilgi pirms kara sākšanās 1914. gadā. Mēnesi pirms karadarbības izbeigšanas Valters krita franču gūstā. Viņš tika repatriēts uz Vāciju 1920. gadā, kad arī atgriezās armijā. No 1926. līdz 1931. gadam viņš Šarlotenburgas Tehniskajā augstskolā (tagad - Berlīnes Tehniskā universitāte) studēja fiziku. Armijai bija nepieciešami raķešu ieroči, un tās uzdevumā 1932. gadā viņš uzsāka sarunas ar Kosmisko lidojumu biedrību (Verein für Raumschiffahrt - VfR), raķešu amatieru grupu, kurai bija nepieciešama finansiāla palīdzība. Lai gan biedrība atteicās no sadarbības, tomēr Verners fon Brauns un vēl vairāki viņa biedri piekrita strādāt armijas labā. Dornbergers un fon Brauns strādāja kopā pie jaudīgākām raķetēm Kumersdorfas artilērijas bāzē. Kad tur eksperimentiem palika par šauru, 1937. gadā, pētnieciskā stacija tika pārcelta uz Pēnemindi. Tur arī tika palaista pirmā V-2 raķete 1942. gadā. Dornbergers bija V-2 projekta vadītājs līdz 1944. gada augustam, kad programmu pārņēma SS, un viņu nomainīja Hans Kemmlers. Valters un viņa komanda tika nozīmēta pretgaisa aizsardzībā 1945. gada janvārī. Viņi adaptēja V-2 tehnoloģiju Wasserfall zeme-gaiss raķetē, bet šim projektam šķēršļus lika Kammlers, februārī pārceļot vairumu Dornbergera tehniķu atpakaļ uz V-2. Dornbergers un viņa grupa padevās ASV armijai maijā, pēc kā viņš divus gadus pavadīja cietumā Apvienotajā Karalistē. Tā kā viņa vadības laikā V-2 netika raidīti uz civilajiem mērķiem, tad viņš netika tiesāts kā kara noziedznieks, un tika palaists brīvībā. Drīz pēc atbrīvošanas Dornbergers emigrēja uz ASV. Tur viņš trīs gadus strādāja Gaisa spēkos pie vadāmajām raķetēm. No 1950. līdz 1965. gadam Valters darbojās Bell Aircraft Corporation, un bija galvenais konsultants X-20 Dyna-Soar projektā. Pēc aiziešanas pensijā V. Dornbergers atgriezās Vācijā. Viņš nomira 1980. gadā Bādenē-Virtembergā.