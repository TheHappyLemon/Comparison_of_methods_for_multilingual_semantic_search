Tēmturis jeb mirkļbirka, arī atsauces tags un haštags (angļu: hashtag), ir vārds vai frāze bez atstarpēm, kas sākas ar # zīmi. Tas ir viens no metadatu tēmturiem. Mūsdienās tēmturi tiek plaši izmantoti dažādās mikroblogošanas vietnēs un sociālajos tīklos, piemēram, Twitter, Facebook, Google+ un Instagram. Teikumā "Paziņoti #PositivusFestival mākslinieki" tēmturis ir #PositivusFestival. Ar atsauces tagiem var grupēt dažādas ziņas, kurām ir pievienots attiecīgais tēmturis. # zīme informācijas tehnoloģijās tikusi bieži izmantota, lai izceltu īpašu nozīmi, vēlāk tā tika izmantota IRC tīklos, lai marķētu grupas un tematus. Kriss Mesina ieviesa tēmturi Twitter vietnē, lai grupētu dažādus tematus. Viņš pirmais ievietoja tēmturi tvītā: how do you feel about using # (pound) for groups. As in #barcamp [msg]?.