Pinhass Mordehajs Teics (ivritā: מרדכי פינחס טייץ, angļu: Pinchas Mordechai Teitz; dzimis 1908. gada 7. jūlijā, miris 1995. gada 26. decembrī) bija Subatē dzimis ebreju rabīns un izglītības darbinieks. Dzimis rabīna ģimenē. Pirmā pasaules kara laikā ģimene pārcēlās uz Poltavu Ukrainā, bet, nodibinoties Latvijas valstij, atgriezās Latvijā, kur Pinhasa Mordehaja tēvs kļuva par rabīnu Līvānos. Mācījies ješivās Panevēžā un Slabotkā pie Kauņas, 1931. gadā tika ordinēts. Aktīvi piedalījās ebreju sabiedriskajā dzīvē Latvijā. Sadarbojās ar Saeimas deputātiem Mordehaju Dubinu, Ruvinu Vitenbergu un partiju Agudas Izrael. Palīdzēja Josefam Ichakam Šneersonam nodibināt ješivu Rīgā, kad viņš tika padzīts no PSRS. Darbojās kā redaktors Rīgā izdotajā avīzē Unzer Shtimme jidišā. 1933. gadā pirmoreiz ieradās ASV, kur apprecēja vietējā rabīna vecāko meitu. Atgriezdamies Eiropā un redzēdams valstu antisemītisma uzplaukumu, viņš atgriezās ASV un organizēja savu radu pārcelšanos uz ASV. 1941. gadā Elizabetas pilsētā, Ņūdžersijā nodibināja ebreju zēnu skolu, bet 1963. gadā — arī meitenēm. Starp 1964. gadu un astoņdesmitajiem gadiem Pinhass Mordehajs Teics 22 reizes apmeklēja PSRS, nelegāli organizēdams ebreju dzīvi.