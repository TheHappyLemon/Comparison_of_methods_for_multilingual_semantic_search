Čogā Zanbila (persiešu: چغازنبيل) jeb Duruntaša (no elamiešu valodas) ir 13. gadsimta p.m.ē. pilsētas atliekas, kas mūsdienās atrodas Irānā, Hūzestānas ostānā. 1979. gadā Čogā Zanbila tika iekļauta UNESCO Pasaules mantojuma sarakstā. Duruntašu ap 1250. gadu p.m.ē. cēla Elamas valdnieks Untašnapiriša kā Elamas valsts reliģisko centru. Pēc Untašnapirišas nāves celtniecība tika pārtraukta, tomēr vieta tika apdzīvota līdz 640. gadā p.m.ē. to nopostīja Asīrijas valdnieks Ašurbanipals. Čogā Zanbilas redzamākais piemineklis ir zikurāts, kas netipiski tika celts ārpus Divupes.