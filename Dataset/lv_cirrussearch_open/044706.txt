Denjels Kaluja (angļu: Daniel Kaluuya; dzimis 1989. gada 24. februārī) ir angļu aktieris un scenāriju autors. Starptautisku atpazīstamību viņš ieguva pēc galvenās lomas atveidošanas šausmu filmā "Prom!" (2017), par ko tika nominēts 90. Kinoakadēmijas balvai, Zelta globusa balvai, Ekrāna aktieru ģildes balvai un BAFTA kino balvai. 2018. gadā viņš ieguva BAFTA uzlecošās zvaigznes balvu. Kaluja savu aktiera karjeru uzsāka pusaudža gados piedaloties improvizācijas teātra izrādēs. Pēc tam viņš piedalījās pirmajās divās britu televīzijas seriāla Skins sezonās, no kurām dažām viņš bija arī scenārija līdzautors. Viņš ieguva pozitīvu kritiku par lomu seriāla Black Mirror sērijā Fifteen Million Merits. Atveidojis lomas BBC melnās komēdijas seriālā Psychoville un BBC Three šausmu seriālā The Fades. Kaluja atveidoja aģenta Kolina Takera lomu 2011. gada filmā "Džonijs Anglis atgriežas" un Melnās Nāves lomu 2013. gada filmā "Kick-Ass 2: Jaunie supervaroņi 2". 2015. gadā viņš atveidoja otrā plāna lomu Denisa Vilnēva filmā "Sicario: Narkokarš". 2018. gadā viņš atveidoja V'Kabi lomu Marvel Studios blokbāsterī "Melnā Pantera", un lomu Stīva Makvīna filmā "Atraitnes" (Widows). 2021. gadā Kaluja saņēma pozitīvas kritiķu atsauksmes un Zelta globusa balvu par "Melno panteru" līdera Freda Hemptona lomu filmā "Jūda un Melnais Mesija". Par šo lomu viņš saņēma Amerikas Kinoakadēmijas balvu, Zelta globusa balvu, Ekrāna aktieru ģildes balvu un BAFTA kino balvu kā labākais aktieris otrā plāna lomā.