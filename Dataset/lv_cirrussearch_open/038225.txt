Tuberkulīns (latīņu: tuberculinum) ir no tuberkulozes mikobaktērijām (Mycobacterium tuberculosis) iegūts attīrītu olbaltumvielu maisījums, ko lieto tuberkulozes intradermālā testa jeb tuberkulīna raudzes (Mantū raudzes) veikšanai. Tas ir pozitīvs tiem cilvēkiem, kam ir bijusi inficēšanās ar tuberkulozes mikobaktērijām un izstrādājies pastiprināts jutīgums (hipersensitivitāte) pret tām. Pirmos zinātniskos rakstus par tuberkulīna iegūšanu un izmantošanu tuberkulozes terapijai publicēja Roberts Kohs (1890) un Kristaps Helmanis (1892), kuri sākotnēji cerēja iegūt ārstniecisku medikamentu no novājinātiem tuberkulozes baciļu celmiem. Mūsdienās ādas diagnostiskajiem testiem lieto vienīgi attīrītus baktēriju proteīnu derivātus (Purified Protein Derivate) jeb PPD-tuberkulīnu.