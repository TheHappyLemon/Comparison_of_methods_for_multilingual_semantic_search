Černes ezers jeb Melnais ezers (čehu: Černé jezero) ir 18 hektārus liels ezers Čehijas dienvidrietumos Šumavas kalnu grēdā. Tas atrodas uz ziemeļrietumiem no Železna Rudas pilsētas, mazāk nekā kilometru no robežas ar Vāciju. Černes ezers ir lielākais un dziļākais dabīgas izcelsmes ezers valstī. Notece caur Černi potokas strautu uz Elbas upes baseinu un Ziemeļjūru, bet 2 kilometrus uz dienvidiem atrodas Čertovo ezers, kuram notece uz Donavas baseinu un Melno jūru. 1929. — 1930. gadā šeit tika izbūvēta hidroakumulācijas elektrostacija, kas izmanto ezeru kā augšējo rezervuāru. Aukstā kara gados piekļuve ezeram bija visai ierobežota. 1964. gadā Čehoslovākijas specdienesti šeit veica dezinformācijas operāciju, ezera dibenā it kā atrodot nacistu laika dokumentus, pirms tam tos tur ievietojot.