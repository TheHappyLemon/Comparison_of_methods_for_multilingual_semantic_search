"Harakiri" (japāņu: 切腹, Seppuku) ir 1962. gada Japānas vēsturiska drāmas filma, kuras režisors ir Masaki Kobajaši. Filmā galvenās lomas atveido Tacuja Nakadai, Šima Ivašita, Akira Išihama, Tecuro Tamba un Rentaro Mikuni. Filmas darbība norisinās Edo periodā no 1619. līdz 1630. gadam un tā stāsta par samuraju, kurš ierodas pie vietējā klana pils vārtiem, lūdzot atļauju tur izpildīt pašnāvību jeb harakiri, izmantojot iespēju arī paskaidrot, kas viņu noveda pie tāda lēmuma. Filmas "Harakiri" pirmizrāde notika 1962. gada 16. septembrī. 1963. gada Kannu kinofestivālā tā saņēma "Žūrijas balvu". Mūsdienās filma tiek dēvēta gan par vienu no visu laiku labākajām samuraju filmām, gan par vienu no visu laiku labākajām Japānas filmām vispār. Tīmekļa vietnē Rotten Tomatoes filmai ir 100% vērtējums.