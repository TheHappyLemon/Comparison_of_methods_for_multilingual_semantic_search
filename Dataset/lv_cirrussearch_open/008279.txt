Pola Džūlija Abdula (angļu: Paula Julie Abdul; dzimusi 1962. gada 19. jūnijā Sanfernando, Kalifornijas štatā, ASV) ir amerikāņu ierakstu māksliniece, dejotāja, horeogrāfe, aktrise un TV persona. Pola Abdula bijusi NBA kluba Losandželosas "Lakers" karsējmeitene. Viņas izdotie seši singli, kas sasnieguši Billboard Hot 100 topa pirmo vietu, ir dalīts piektais labākais rādītājs starp visām izpildītājām. Ieguvusi Grammy balvu par labāko mūzikas videoklipu (Opposites Attract), kā arī divas reizes Emmy balvu par horeogrāfiju. 2000. gados Pola Abdula bija ASV televīzijas šova "Amerikāņu elks" žūrijas locekle astoņas sezonas, taču 2009. gadā viņa šovu pameta. Sākot ar 2011. gada septembri Pola Abdula kopā ar Saimonu Kauelu būs The X Factor ASV versijas žūrijas sastāvā. Pola Abdula ir izdevusi trīs studijas albumus.