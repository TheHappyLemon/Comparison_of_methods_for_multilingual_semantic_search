4000 metri brīvajā stilā peldēšanā vīriešiem bija viena no septiņām peldēšanas disciplīnām, kas tika aizvadīta 1900. gada vasaras olimpiskajās spēlēs Parīzē. Sacensības notika divas dienas, 1900. gada 15. augustā tika aizvadīti trīs kvalifikācijas posmi, savukārt 19. augustā notika fināla sacensības. Disciplīnas norises vieta bija Sēnas upes daļa starp Kurbevuē un Aņēras tiltiem. Tajā kopā startēja 29 sportisti no 7 pārstāvošajām valstīm. 4000 metri brīvajā stilā peldēšanā olimpiskajās spēlēs tika rīkota tikai vienu reizi. Tas bija garākā olimpiskā peldēšanas disciplīna vairāk nekā gadsimta garumā, līdz 2008. gada olimpiskajām spēlēm Pekinā, kad tika ieviesta 10 kilometru maratonpeldēšana atklātajā ūdenī. Zelta medaļu šajā disciplīnā ieguva Lielbritānijas sportists Džons Artūrs Džārviss, sudraba medaļu ieguva Ungārijas sportists Zoltāns Halmai, bet bronzas medaļu Francijas sportists Luijs Martēns.