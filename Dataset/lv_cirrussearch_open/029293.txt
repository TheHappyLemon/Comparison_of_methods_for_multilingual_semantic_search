Mehmeda pašā Sokoloviča tilts (bosniešu: Most Mehmed-paše Sokolovića, serbu: Мост Мехмед-паше Соколовића, turku: Sokullu Mehmet Paşa Köprüsü) ir vēsturisks tilts Višegradā, Serbu Republikā, Bosnijā un Hercegovinā. Šķērso Drinas upi. Tilta celtniecība pabeigta 1577. gadā, tā projekta autors ir osmaņu arhitekts Sinans. Tilts uzcelts pēc lielvezīra Mehmeda pašā Sekoloviča pasūtījuma. 179,5 metrus garais tilts vairākas reizes ticis rekonstruēts (1664, 1875, 1911, 1940, 1950—1952). Trīs no tā vienpadsmit arkām iznīcinātas Pirmā pasaules kara laikā, piecas tika sabojātas Otrā pasaules kara laikā, tomēr vēlāk tika rekonstruētas. Bosnijas kara laikā uz tilta tika nogalināti vairāk nekā 1000 bosniešu civiliedzīvotāji Višegradas slaktiņa laikā. 2007. gadā tilts iekļauts UNESCO Pasaules mantojuma sarakstā. Ap tiltu norisinās dienvidslāvu rakstnieka, Nobela prēmijas literatūrā laureāta Ivo Andriča romāna "Tilts pār Drinu" darbība.