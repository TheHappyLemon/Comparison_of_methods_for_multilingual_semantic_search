Kosmos-2516 (Космос-2516) ir Krievijas GLONASS globālās navigācijas sistēmas GLONASS-M sērijas pavadonis. Tas palaists 2016. gada maijā. GLONASS zemes vadības kompleksa numurs 753. Izvietots Glonass sistēmas otrajā orbitālajā plaknē, punktā Nr. 11. Kosmos-2516 tika palaists 2016. gada 29. maijā 08:44:37 UTC ar nesējraķeti Sojuz-2.1b/Fregat no Pļeseckas kosmodroma. Trešās raķešpakāpes dzinējs izslēdzās agrāk par noteikto laiku, tāpēc paātrinātājbloks Fregat tika darbināts ilgāk, lai derīgo kravu nogādātu paredzētajā orbītā. Pēc pavadoņa atdalīšanās Fregat tika aizvadīts uz "apbedīšanas orbītu" (19200 km augstumā). 2016. gada 27. jūnijā Kosmos-2516 nodots ekspluatācijā. 2020. gada novembrī notika pavadoņa iekārtu konteinera dehermetizācija, un 19. novembrī tam tika pārtraukta ekspluatācija. To 2021. gada janvārī plānots nomainīt ar Kosmos-2547 (GLONASS № 705).