Dananga (vjetnamiešu: Đà Nẵng, izrunā: [ɗâː nǎˀŋ]), agrāk Turana (franču: Tourane), ir ostas pilsēta Vjetnamas centrālajā daļā Dienvidķīnas jūras krastā. Tā vienlaicīgi ir viena no Vjetnamas centrālās pakļautības pilsētām, kas ir Vjetnamas administratīvā iedalījumā pirmā līmeņa vienība. 2019. gadā Danangā dzīvoja aptuveni 1,23 miljoni iedzīvotāju. Pēc šī rādītāja tā ir piektā lielākā pilsēta Vjetnamā. Dananga ir nozīmīga Centrālās Vjetnamas pilsēta. Nozīmīgs transporta mezgls. Atrodas Danangas starptautiskā lidosta. Attīstīta tekstilrūpniecība, pārtikas rūpniecība un mašīnbūve. Pilsēta ir pazīstama ar savu tīro vidi, skaistajām pludmalēm un labu pakalpojumu servisu. Tā ir viena no visstraujāk augošajām Vjetnamas pilsētām. Pirmie eiropieši, kas ieradās mūsdienu Vjetnamas teritorijā, 1535. gadā izkāpa krastā tieši Danangas līcī. 1787. gadā Dananga kļuva par daļu no Franču Indoķīnas. Vjetnamas kara laikā netālu no Danangas atradās Amerikas Savienoto Valstu galvenā militārā bāze Vjetnamā. 1997. gadā Dananga kā atsevišķa administratīvā vienība atdalījās no Kuannamas provinces, ar kuru mūsdienās robežojas dienvidos. Ziemeļos robežojas ar Tiathjenas-Hue provinci. Administratīvi sīkāk Dananga dalās 8 apgabalos: 6 pilsētas apgabalos un 2 lauku apgabalos. Pilsētas apgabali ir Kamle (Cẩm Lệ), Haičau (Hải Châu), Ljenčeu (Liên Chiểu), Nguhansona (Ngũ Hành Sơn), Soņtra (Sơn Trà), Thankhe (Thanh Khê), bet lauku apgabali ir Hoavana (Hòa Vang) un Paraselu salas (uz tam Vjetanama ir izteikusi pretenzijas).