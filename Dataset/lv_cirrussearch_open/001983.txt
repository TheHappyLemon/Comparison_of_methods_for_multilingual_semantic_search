Goa (konkanu: गोंय, Goṃya, marathu: गोवा, Govā) ir Indijas štats valsts centrālās daļas rietumu piekrastē, Arābijas jūras krastā. Pēc platības Goa ir mazākais Indijas štats. 2011. gadā Goa štatā dzīvoja 1,46 miljoni iedzīvotāju. Tā administratīvais centrs ir Panadži, bet lielākā pilsēta ir Vasko da Gama. Goa štats izveidots 1987. gada 29. maijā, pirms tam tā bija daļa no Goa, Damānas un Diu apvienotās teritorijas. Aptuveni 450 gadus Goa bija Portugāles kolonija Indijā.