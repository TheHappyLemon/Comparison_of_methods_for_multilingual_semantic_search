Roberts Dīns Stokvels (angļu: Robert Dean Stockwell; dzimis 1936. gada 5. martā, miris 2021. gada 7. novembrī) bija amerikāņu aktieris, kura karjera ilga septiņas desmitgades. Kā bērns noslēdzis līgumu ar Metro-Goldwyn-Mayer, piedaloties tādās filmās kā "Pacelt enkurus" (Anchors Aweigh, 1945), Song of the Thin Man (1947), The Green Years (1946), "Džentlmeņu vienošanās" (Gentleman's Agreement, 1947), The Boy with Green Hair (1948) un Kim (1950). Par lomām filmās Compulsion (1959) un Long Day's Journey into Night (1962) saņēmis Kannu kinofestivāla labākā aktiera balvu. Stokvelu nominēja Zelta globusa balvai kategorijā "Labākais aktieris drāmas filmā" par lomu filmā Sons and Lovers (1960). Vēlāk saņēmis arī Amerikas Kinoakadēmijas balvas nomināciju kategorijā "Labākais aktieris otrā plāna lomā" par lomu filmā "Precējies ar mafiju" (1988). Atveidojis lomas arī tādās filmās kā "Kāpa" (1984), "Parīze, Teksasa" (1984), "Dzīvot un mirt Losandželosā" (To Live and Die in L.A., 1985), "Zilais samts" (1986), "Beverlihilsas policists 2" (1988), Tucker: The Man and His Dream (1988), Catchfire (1990), "Spēlmanis" (1992), "Prezidenta lidmašīna" (Air Force One, 1997), "Lietusvīrs" (The Rainmaker, 1997), Batman Beyond: Return of the Joker (2000) un "Mandžūru kandidāts" (2004). 1989. gadā saņēmis Zelta globusa balvu par lomu zinātniskās fantastikas seriālā Quantum Leap.