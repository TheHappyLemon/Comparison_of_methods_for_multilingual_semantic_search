1976. gada Eiropas čempionāts futbolā notika Dienvidslāvijā no 16. līdz 20. jūnijam. Tas bija pēc skaita 5. Eiropas čempionāts futbolā, ko rīkoja UEFA. Par Eiropas čempioniem kļuva Čehoslovākijas izlase, kas finālā 11 m sitienu sērijā pārspēja iepriekšējos čempionus VFR. Finālturnīrā iekļuva 4 kvalifikācijas turnīrā spēcīgākās komandas: Čehoslovākija, Dienvidslāvija, Nīderlande un VFR. Pusfinālā čehoslovāki spēles pagarinājumā ar 3-1 pārspēja Nīderlandi, savukārt otrā spēlē arī pagarinājumā ar 4-2 VFR pieveica Dienvidslāviju. Arī spēlē par 3. vietu uzvarētāju noteica spēles pagarinājumā, kur Nīderlande ar 3-2 uzvarēja dienvidslāvus. Finālā tikās Čehoslovākijas un VFR izlases. Spēles pamatlaiks beidzās neizšķirti 2-2, un arī pagarinājumā komandas nespēja noteikt uzvarētāju. Tādēļ pirmoreiz Eiropas čempionāta vēsturē čempions tika noteikts pēcspēles 11 m sitienu sērijā. Tajā ar 5-3 pārāki izrādījās Čehoslovākijas futbolisti un kļuva par Eiropas čempioniem.