Sport Lisboa e Benfica (izrunā: [spɔɾ liʒˈboɐ i bɐ̃ȷ̃ˈfikɐ]) ir Portugāles sporta klubs no Lisabonas. Klubs dibināts 1904. gada 28. februārī ar nosaukumu Grupo Sport Lisboa. Visplašāk ir zināma tā futbola komanda, lai gan arī citos sporta veidos, īpaši Portugālē, ir ievērojami panākumi. Komanda spēlē Portugāles futbola čempionāta augstākajā līmenī Primeira Liga un savas mājas spēles aizvada Estádio da Luz stadionā, kur ir 65 647 skatītāju vietas. SL Benfica futbolisti 38 reizes ir kļuvuši par Portugāles čempioniem, kā arī 26 reizes izcīnījuši Portugāles kausu. Klubam ir labi panākumi arī Eiropas klubu turnīros. Komanda divas reizes ir uzvarējusi Eiropas Čempionvienību kausā (tagad UEFA Čempionu līga), kā arī trīs reizes spēlējusi UEFA Eiropas līgas finālā.