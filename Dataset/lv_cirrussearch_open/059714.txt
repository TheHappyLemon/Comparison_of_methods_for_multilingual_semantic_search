Wordle ir tiešsaistes vārdu minēšanas spēle, ko izstrādājis Džošs Vordls, programmētājs no Bruklinas, kurš iepriekš Reddit vajadzībām bija izveidojis sociālos eksperimentus Place un The Button. Katru dienu tiek izvēlēts piecu burtu vārds, ko spēlētāji cenšas uzminēt ar sešiem mēģinājumiem. Pēc katra minējuma burti tiek atzīmēti kā zaļi, dzelteni vai pelēki; zaļš nozīmē, ka burts ir pareizs un pareizā pozīcijā, dzeltens nozīmē, ka burts ir atbildē, bet nav pareizajā pozīcijā un pelēks nozīmē, ka burts atbildē vispār nav. Konceptuāli un stilistiski spēle ir līdzīga amerikāņu spēļu šova franšīzei Lingo vai Tildes Birojs iekļautajā spēlē Lingo. Katras dienas spēlē tiek izmantots nejauši izvēlēts vārds no 2500 vārdu saraksta, kas atlasīts no visiem 12 000 piecu burtu vārdiem angļu valodā. Intervijā BBC Radio 4 pārraidei Today Vordls teicis, ka viņš nezina katras dienas vārdus, tāpēc joprojām var spēli baudīt arī pats. Wordle 196 4/6 ⬜🟨⬜🟨🟨 🟩⬜🟨⬜🟨 🟩🟨⬜🟨🟩 🟩🟩🟩🟩🟩 Vordls sākotnēji radīja spēli sev un savai partnerei Palakai Šahai. 2021. gada oktobra vidū viņš to publiskoja pēc tam, kad tas radinieku vidū "strauji kļuva par apsēstību", nosaucot to par Wordle kā vārdu spēli ar savu uzvārdu (Wardle). 2013. gadā viņš bija izveidojis līdzīgu spēles prototipu. Viņš ir teicis, ka viņam nav nodoma ar spēli gūt peļņu, un "tā nemēģina darīt neko sliktu ar jūsu datiem vai jūsu acs āboliem. . . Tā ir tikai spēle, kas ir jautra." Spēle 2021. gada decembra beigās strauji izplatījās pakalpojumā Twitter, kad Vordls spēlei pievienoja kopīgošanas elementu, ļaujot lietotājiem nokopēt savus rezultātus krāsainu kvadrātveida emocijzīmju režģa veidā. 2022. gada 2. janvārī vairāk nekā 300 000 cilvēku spēlēja Wordle, salīdzinot ar 90 spēlētājiem 2021. gada 1. novembrī. Vairāki plašsaziņas līdzekļi, tostarp CNET un The Indian Express, spēles popularitāti attiecināja uz jauna uzdevuma pievienošanu ik dienas. Vordls norādījis, ka viens uzdevums dienā rada trūkuma sajūtu, liekot spēlētājiem vēlēties vairāk; viņš arī atzīmēja, ka tas mudina spēlētājus spēlei katru dienu veltīt tikai trīs minūtes. 2022. gada 1. februārī tika ziņots, ka spēli iegādājies laikraksts The New York Times "par summu, kas rakstāma ar septiņiem cipariem". Times pirmā ceturkšņa pārskatā, kas noslēdzās 2022. gada 31. martā, tika norādīts, ka Wordle iegāde spēļu sadaļai piesaistīja "desmitiem miljonu" jaunu spēlētāju, daudzi no kuriem turpināja spēlēt arī citas Times piedāvātās spēles. 2022. gada novembrī spēlei tika radīts satura redaktores amats, kuras pienākumos ietilpa nākamo dienu vārdu atlase, ņemot vērā gan sarežģītību, gan to nozīmes piemērotību.