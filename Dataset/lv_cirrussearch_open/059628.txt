Stūrmaņa divnieki vīriešiem (M2+) airēšanā bija viena no četrām olimpiskajām disciplīnām airēšanas sacensībās 1900. gada vasaras olimpiskajās spēlēs Parīzē. Sacensības tika aizvadītas 1900. gada 25. augustā (kvalifikācija) un 26. augustā (fināls). To norises vieta bija Sēnas upe, Parīzē, starp Kurbevuē un Aņēras tiltiem. Sacensībās startēja 7 airētāju komandas, kuras lielākoties sastāvēja no trim dalībniekiem. Kopumā sacensībās piedalījās 21 sportists no 3 valstīm. Zelta medaļu šajā disciplīnā ieguva Jauktā komanda Minerva Amsterdam, kuru veidoja Nīderlandes sportisti Fransuā Brants, Rūlofs Kleins, Hermanuss Brokmans (stūrmanis kvalifikācijas kārtā) un kāds nezināms Francijas sportists (stūrmanis fināla kārtā). Sudraba medaļu ieguva Francijas komanda Société Nautique de la Marne, kuras sastāvā bija Lisjēns Martinē, Renē Valefs un kāds nezināms dalībnieks (stūrmanis). Savukārt bronzas medaļu ieguva Francijas komanda Rowing Club Castillon, kuru veidoja Karloss Deltūrs, Antuāns Vedrēns un stūrmanis Rauls Paoli.