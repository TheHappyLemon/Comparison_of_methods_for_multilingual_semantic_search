Anglijas Matilde (vācu: Mathilde von England, dzimusi 1156. gadā, mirusi 1189. gada 28. jūnijā) bija Anglijas karaļa Henrija II vecākā meita, ietekmīgā Saksijas hercoga Heinriha Lauvas otrā sieva un imperatora Otona IV māte. 1168. gadā apprecējās ar vienu no ietekmīgākajiem Svētās Romas impērijas augstmaņiem Heinrihu Lauvu. No 1172. līdz 1173. gadam, kad vīrs bija iesaistīts svētceļojumā uz Jeruzalemi, pārvaldīja vīra īpašumus. 1174. gadā Heinrihs Lauva sanaidojās ar imperatoru Frīdrihu Barbarosu. 1182. gadā Heinrihs Lauva bija spiests pamest impēriju un kopā ar Matildi apmetās sievastēva Henrija II galmā Aržantānā, kur palika līdz 1185. gadam. 1188. gadā Heinrihs Lauva vēlreiz tika padzīts no impērijas. Matilde palika Saksijā, lai uzraudzītu īpašumus, tomēr 1189. gadā pēkšņi mira.