Džeimss Benners "Džims" Džuvenals (angļu: James Benner "Jim" Juvenal; dzimis 1874. gada 12. janvārī, miris 1942. gada 1. septembrī) bija amerikāņu airētājs, olimpiskās zelta medaļas ieguvējs 1900. gada vasaras olimpiskajās spēlēs un sudraba medaļas ieguvējs 1904. gada vasaras olimpiskajās spēlēs. Džuvenals 1900. gada vasaras olimpiskajās spēlēs startēja airēšanas astoņnieku disciplīnā. Viņš bija viens no ASV komandas Vesper Boat Club dalībniekiem. Komanda šajās sacensībās izcīnīja zelta medaļu. Savukārt pēc četriem gadiem, 1904. gada Sentluisas olimpiskajās spēlēs viņš startēja airēšanas vieninieku sacensībās. Šajā reizē viņš izcīnīja sudraba medaļu.