Rusīni (rusīnu: Русины), zināmi arī kā Karpatijas rutēņi, ir austrumslāvu tauta, kura galvenokārt dzīvo Ukrainas rietumos (Aizkarpatu apgabalā), Slovākijas austrumos, Polijas dienvidos un Serbijas ziemeļos. Rusīni dažreiz tiek uzskatīti par daļu no ukraiņiem, dažreiz par atsevišķu tautu. Arī paši rusīni ir atšķirīgās domās par to, vai viņi ir daļa no ukraiņiem vai atsevišķa tauta. Padomju Savienības laikos rusīni tika uzskatīti par ukraiņu tautas etnogrāfisko grupu. Slovākijā un Serbijā rusīni ir atzīti kā minoritātes grupa. Senāk kopā ar citām austrumslāvu tautām Karpatu kalnos rusīni bija zināmi kā rutēņi. Rusīnu apakšgrupas ir doļiņani, boiki, hucuļi un lemki.