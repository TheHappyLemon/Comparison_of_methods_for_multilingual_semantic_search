...Baby One More Time ir amerikāņu popdziedātājas Britnijas Spīrsas debijas studijas albums. Tas tika izdots 1999. gada 12. janvārī sadarbībā ar ierakstu kompāniju Jive Records. Albums guva komerciālus panākumus visā pasaulē, ierindojoties 19 valstu topu pirmajā pieciniekā un 15 valstīs tas bija topa līderis, tai skaitā ASV Billboard 200. Albums un no tā izdotie singli palīdzēja B. Spīrsai kļūt par pasaules mēroga slavenību. Albuma vadošais singls ...Baby One More Time kļuva par popmūzikas fenomenu, tas ierindojās Billboard Hot 100 topa pirmajā vietā. Albums pēc RIAA sistēmas ir sertificēts ar 14× platīnu. ...Baby One More Time ir ticis pārdots vairāk nekā 26 miljonos kopiju visā pasaulē un šis ir mūziķes līdz šim komerciāli veiksmīgākais albums.