"Kliedziens" (angļu: Scream) ir 1996. gada ASV melnās komēdijas šausmu filma, kuras režisors ir Vess Kreivens. Filmā galvenās lomas atveido Deivids Ārkets, Neve Kempbela, Kortnija Koksa, Metjū Lilards, Rouza Makgauana, Skits Ulričs un Drū Berimora. Filma ir par vidusskolas skolnieci Sidniju Preskotu (Kempbela), kura kļūst par mērķi kādam noslēpumainam slepkavam ar Ghostface kostīmu. "Kliedziens" satirizē vairākas populāras šausmu filmas, kā "Helovīns" (1978), "Piektdiena, trīspadsmitais" (Friday the 13th, 1980) un paša Kreivena filmu "Šausmas Gobu ielā" (1984). Filma saņēma pozitīvus kritiķu vērtējumus un bija komerciāli veiksmīga, nopelnot 173 miljonus ASV dolārus, kļūstot par visu laiku ienesīgāko šausmu filmu, līdz to 2018. gadā pārspēja "Helovīns" (Halloween). Filmai ir iznākuši četri turpinājumi, bet tikai "Kliedziens 2", kas tika izlaista nākamajā gadā, sasniedza līdzīgus komerciālus un kritiskus panākumus. "Kliedziens" saņēma trīs Saturna balvas un vienu MTV kino balvu.