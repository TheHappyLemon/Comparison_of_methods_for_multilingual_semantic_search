Beidou jeb BeiDou navigācijas pavadoņu sistēma (vienkāršotā ķīniešu: 北斗卫星导航系统, tradicionālā ķīniešu: 北斗衛星導航系統, piņjiņs: Běidǒu wèixīng dǎoháng xìtǒng) ir Ķīnas pavadoņu navigācijas sistēma. Pirmās paaudzes Beidou sistēma, oficiāli saukta par Beidou pavadoņu navigācijas eksperimentāla sistēma, zināma arī kā Beidou 1, darbību sāka 2000. gadā. Tā sastāv no četriem pavadoņiem, kas pārklāj Ķīnas teritoriju un kaimiņvalstu pierobežas reģionus. Otrās paaudzes Beidou sistēma, zināma kā "Kompass" jeb Beidou 2 ir paredzēta kā globāla navigācijas sistēma, kas sastāvētu no 35 pavadoņiem. Ķīnas teritorijā tā kļuva praktiski izmantojama 2011. gada decembrī. Plānots, ka Āzijas — Klusā okeāna reģions tiks pārklāts 2012. gadā, bet visas zemeslodes pārklājums tiks nodrošināts 2020. gadā. Trešās paaudzes Beidou pirmais pavadonis palaists 2015. gada martā.