Nokia N1 ir Somijas uzņēmuma Nokia planšetdators, kas darbojas ar Android operētājsistēmu un nav apgādāts ar tālruņa iespējām. Izlaists 2015. gadā. Tā ir Nokia pirmā mobilā ierīce pēc tam, kad iepriekšējā gadā mobilo tālruņu biznesu pārdeva Microsoft. Darbu pie jauna planšetdatora Nokia sāka 2014. gada 18. aprīlī, dažas dienas pēc tam, kad tika pārdots mobilo tālruņu bizness (tagad Microsoft Mobile). Vienošanās paredzēja, ka Nokia savu zīmolu viedtālruņiem nedrīkstēs izmantot līdz 2016. gada beigām, bet uz planšetdatoriem šāds ierobežojums neattiecās. Nokia N1 tika prezentēts 2014. gada 18. novembrī, dienu pēc tam, kad Nokia tehnonoģiju vadītājs Ramzi Haidamuss paziņoja, ka uzņēmuma produkti turpmāk tiks ražoti kā ārpakalpojums citos uzņēmumos. N1 izstrādāja Nokia, bet par tā izgatavošanu, mārketēšanu, izplatīšanu un tehnisko atbalstu atbildīgs Ķīnas uzņēmums Foxconn. Nokia N1 pēc dizaina un aparatūras iespējām ir līdzīgs Apple iPad Mini 3.