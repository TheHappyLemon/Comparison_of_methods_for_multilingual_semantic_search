Bārbara Džīna "Bārbija" Blanka (angļu: Barbara Jean "Barbie" Blank; dzimusi 1987. gada 15. janvārī), plašāk pazīstama kā Kelly Kelly, ir amerikāņu profesionāla cīkstone. Bērnībā trenējusies vingrošanā un ir bijusi karsējmeitene. Studēja žurnālistiku, cerot strādāt televīzijā, darbojās kā modele uzņēmumos Venus Swimwear un Hawaiian Tropic. 2006. gadā viņa parakstīja līgumu ar WWE un tika nosūtīta uz Ohio Valley Wrestling. 2009. gadā vairākkārt neveiksmīgi centās izcīnīt uzvaru WWE Divas Championship, 2010. gada sākumā neveiksmīgi startēja arī WWE Women's Championship. 2011. gada jūnijā pirmoreiz karjerā izcīnīja uzvaru WWE Divas Championship, būdama čempione četrus mēnešus.