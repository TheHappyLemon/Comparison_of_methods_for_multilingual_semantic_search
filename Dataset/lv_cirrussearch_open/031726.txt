Orindžas apgabals (angļu: Orange County) ir apgabals Kalifornijā, ASV, kas atrodas Kalifornijas dienvidu daļā pie Klusā okeāna. Orindžas apgabala administratīvais centrs ir Santaana, bet apgabala lielākā pilsēta ir Anahaima. Apgabals robežojas ar Losandželosas apgabalu ziemeļos, ar Sanbernardino apgabalu un ar Riversaidas apgabalu ziemeļaustrumos, kā arī ar Sandjego apgabalu dienvidaustrumos, bet dienvidrietumos to apskalo Klusais okeāns. Apgabala kopējā platība ir 2 460 km². No kopējās platības 2 050 km² aizņem sauszeme, bet 410 km² jeb 16,6 % aizņem saldūdens. Pēc aptuvenajiem 2020. gada datiem apgabalā dzīvo 3 186 989 iedzīvotāji. Tas ir trešais lielākais Kalifornijas apgabals pēc iedzīvotāju skaita un sestais lielākais apgabals ASV pēc iedzīvotāju skaita. Pēc platības tas ir vismazākais apgabals Kalifornijas dienvidu daļā un 46. lielākais Kalifornijas apgabals pēc platības. Apgabals ir pazīstams kā populārs tūrisma galamērķis. Tūrisms veido lielu daļu no apgabala ienākumiem. Pats populārākais tūrisma objekts apgabalā ir Disnejlenda, kas ir otrais apmeklētākais atrakciju parks pasaulē. Orindžas apgabals ir pazīstams arī ar savām pludmalēm, kuru kopējais garums ir 64 km. Viena no pazīstamākajām ir Ņūportas pludmale.