2021. gada Copa América bija 47. Copa América turnīrs, kas notika no 2021. gada 13. jūnija līdz 10. jūlijam Brazīlijā. Turnīru organizēja Dienvidamerikas Futbola konfederācija (CONMEBOL). Tajā piedalījās visas 10 CONMEBOL ietilpstošās vīriešu futbola izlases. Sākotnēji bija plānots turnīru rīkot no 2020. gada 12. jūnija līdz 12. jūlijam. 2020. gada 17. martā CONMEBOL pieņēma lēmumu to pārcelt gadu vēlāk COVID-19 pandēmijas dēļ, pieskaņojot lēmumu UEFA, kas pārcēla 2020. gada Eiropas čempionātu. Turnīru bija paredzēts aizvadīt Argentīnā un Kolumbijā. 2021. gada 20. maijā Kolumbijai tika atņemtas rīkošanas tiesības, jo valstī bija nedroša situācija ilgstošo protestu dēļ. 30. maijā tika nolemts to nerīkot arī Argentīnā pārāk straujās COVID-19 izplatības dēļ. Nākamajā dienā CONMEBOL apstiprināja Brazīliju kā rīkotājvalsti. Bija paredzēts, ka turnīrā piedalīsies arī Austrālijas un Kataras izlases kā uzaicinātās komandas. Tomēr 2021. gada 23. februārī Austrālijas un Kataras futbola asociācijas paziņoja par izstāšanos no turnīra, jo uz šo laiku tika pārceltas 2022. gada FIFA Pasaules kausa kvalifikācijas spēles Āzijas zonā. Līdz ar to pirmo reizi kopš 1991. gada Copa América piedalījās tikai 10 CONMEBOL izlases. Par Copa América čempioniem kļuva Argentīnas futbolisti, kas finālā ar 1:0 pieveica Brazīlijas izlasi. Argentīnai šis bija 15. tituls un pirmais kopš 1993. gada. Par turnīra vērtīgāko spēlētāju tika atzīts Lionels Mesi. Viņš kopā ar Kolumbijas futbolistu Luisu Diasu guva arī visvairāk vārtu — četrus katrs. Par turnīra labāko vārtsargu atzina argentīnieti Emiljano Martinesu. Fair Play balvu saņēma Brazīlijas izlase.