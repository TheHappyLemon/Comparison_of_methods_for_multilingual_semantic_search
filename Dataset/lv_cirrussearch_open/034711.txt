Ketlīna (Ketija) Ženevjēva Ledeki (angļu: Kathleen (Katie) Genevieve Ledecky; dzimusi 1997. gada 17. martā) ir amerikāņu peldētāja. Ar septiņām olimpisko spēļu un 26 Pasaules čempionāta medaļām tiek uzskatīta par visu laiku izcilāko peldētāju starp sievietēm. 15 gadu vecumā startēja 2012. gada vasaras olimpiskajās spēlēs, kas bija viņas pirmās starptautiskās sacensības. Tajās ar otru visu laiku labāko rezultātu uzvarēja 800 m distancē. 2016. gada vasaras olimpiskajās spēlēs izcīnījusi četras zelta un sudraba medaļu, kļūstot par vienu no medaļām bagātākajiem sportistiem šajās olimpiskajās spēlēs, arī 2020. gada vasaras olimpiskajās spēlēs bija viena no medaļām bagātākajām peldētājām ar divām zelta un divām sudraba medaļām. Sešas zelta medaļas individuālajās distancēs ir rekords peldētājām, ASV sportistēm un otrs labākais rezultāts starp visiem olimpisko spēļu peldētājiem (pēc Maikla Felpsa). Ar panākumiem startējusi Pasaules čempionātā garajā baseinā, kurā izcīnījusi 26 medaļas (no tām 21 zelta medaļa, 16 individuālās zelta medaļas). Uzvarot sešas reizes Pasaules čempionātā 800 m brīvā stila distancē viņa kļuva par pirmo peldētāju, kas sešreiz spējusi uzvarētu vienā un tajā pašā distancē. K. Ledeki ir pašreizējā pasaules rekordiste 800 m un 1500 m brīvā stila distancē, bijusi rekordiste arī 400 m. Karjeras laikā 14 reizes labojusi pasaules rekordus. Piecas reizes (2013—2016, 2018) tikusi atzīta par gada labāko peldētāju pasaulē starp sievietēm. 2016. gadā žurnāls Time viņu iekļāva 100 pasaulē ietekmīgāko cilvēku sarakstā, kurā Ledeki bija jaunākā iekļautā persona.