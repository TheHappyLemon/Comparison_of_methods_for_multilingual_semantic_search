Raluka Nikoleta Stremeturaru (rumāņu: Raluca Nicoleta Strămăturaru, dzimusi 1985. gada 22. novembrī Sinajā) ir Rumānijas kamaniņu braucēja. R. Stremeturaru nodarbojas ar kamaniņu braukšanu kopš 1996. gada, kopš 2003. gada startē Rumānijas izlasē. viņas jaunākā māsa Violeta Stremeturaru arī ir kamaniņu braucēja. Piedalījusies trīs olimpiskajās spēlēs. 2010. gadā Vankūverā viņa bija 21., 2014. gadā Sočos — 30., savukārt 2018. gada olimpiskajās spēlēs Phjončhanā R. Stremeturaru ieņēma 7. vietu individuālajās sacensībās, tādējādi viņa bija ne vien labākā Rumānijas sportiste šajā olimpiādē, bet sasniedza augstāko vietu savai valstij ziemas olimpiskajās spēlēs pēdējos 24 gados. Kopā ar Rumānijas izlasi ieguva arī 10. vietu komandu sacensībās. 2022. gada ziemas olimpiskajās spēlēs Pekinā R. Stremeturaru bija Rumānijas karognesēja olimpisko spēļu atklāšanas ceremonijā, bet augstākais sasniegums bija 9. vieta komandu sacensībās. Augstākie sasniegumi citās sacensībās: 23. vieta pasaules kausa kopvērtējumā 2007.—2008. gada sezonā, 22. vieta individuālajās sacensībās 2008. gada pasaules čempionātā Oberhofā, 17. vieta 2008. gada Eiropas čempionātā Čezānā un 6. vieta pasaules kausa posmā Lillehammerē 2018. gadā.