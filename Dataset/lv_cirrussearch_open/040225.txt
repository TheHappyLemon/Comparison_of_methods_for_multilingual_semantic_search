2017.—2018. gada UEFA Čempionu līgas sezona bija Eiropas spēcīgākā futbola klubu turnīra 63. sezona un 26. ar UEFA Čempionu līgas nosaukumu. Kvalifikācijas spēles notika no 2017. gada 27. jūnija līdz 23. augustam. Grupu turnīrs sākās 2017. gada 12. septembrī. Sezona noslēdzās 2018. gada 26. maijā ar finālu Kijivas Olimpiskajā stadionā, Ukrainā. Par Čempionu līgas uzvarētājiem trešo reizi pēc kārtas kļuva Madrides "Real" futbolisti, kas finālā ar 3:1 pieveica Anglijas klubu Liverpool FC un Eiropas spēcīgākā futbola kluba trofeju izcīnīja 13. reizi kluba vēsturē.