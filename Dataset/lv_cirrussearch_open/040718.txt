Elektroniskā uzņēmējdarbība (saīsinājumā e-uzņēmējdarbība) jeb elektroniskais bizness (saīsinājumā e-bizness) ir jebkura uzņēmējdarbība, kas balstās uz informācijas un sakaru tehnoloģijām (IST), līdzekļiem un metodēm. Elektroniskā uzņēmējdarbība paplašina uzņēmumu iespējas sekmīgāk izmantot iekšējo un ārējo informāciju savu mērķu sasniegšanā. IST tehnoloģiju lietošana uzņēmējdarbībā uzlabo uzņēmumu saziņu, tai skaitā tiešsaistē, ar pasūtītājiem un piegādātājiem (elektroniskā tirdzniecība), partneriem, valsts iestādēm, dažādiem preču un pakalpojumu tirgus dalībniekiem. Uzņēmumi iegūst iespēju vienlaikus īstenot savu tirgus stratēģiju un taktiku, kā paralēli notiekošus procesus. Elektroniskā uzņēmējdarbība ir maksimāli iedarbīga, ja tā aptver visu vērtības ķēdi — elektroniskos iepirkumus, piegādes ķēdi, pasūtījumu elektronisko apstrādi, ražošanas automatizēšanu, pasūtītāju apkalpošanu u.c. Uzņēmumu IKT atvieglo arī piekļūšanu valsts un pašvaldību informācijas sistēmām (elektroniskā pārvalde), lai iegūtu uzņēmējdarbībai nepieciešamo informāciju par likumiem un citiem normatīviem aktiem. Turklāt valsts un pašvaldības, to institūcijas, ir arī nozīmīgi preču un pakalpojumu iepircēji savām vajadzībām, īstenojot to ar iepirkumu sistēmu palīdzību. Elektroniskās uzņēmējdarbības veicināšana ir arī viena no Eiropas Savienības prioritātēm Lisabonas stratēģijas ietvaros. Tā veicina arī ātrāku jaunievedumu apgūšanu un ieviešanu uzņēmējdarbības praksē, tādējādi paaugstinot darba ražīgumu un ražošanas efektivitāti.