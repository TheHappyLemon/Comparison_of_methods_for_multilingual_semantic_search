"Noslēpumaino trokšņu zeme" (angļu: The Whispering Land) ir dabaspētnieka Džeralda Darela grāmata, kas izdota 1961. gadā. Tajā autors apraksta savu un sievas Džekijas Darelas astoņus mēnešus ilgo dzīvnieku vākšanas ekspedīciju uz Argentīnu, kur viņi devās 1958. gadā. Grāmatas ievadā Darels par to raksta: "Šī mana jaunā grāmata būs iepriekšējā darba sava veida turpinājums, kur aprakstīts, kā mana sieva un es, un mūsu nenogurdināmā sekretāre aizceļojām uz Argentīnu nolūkā savākt labu Dienvidamerikas dzīvnieku kolekciju Džersijas zooloģiskajam dārzam, pavadījām šai zemē astoņus mēnešus un, pārvarēdami daudzus un dažādus šķēršļus, galu galā savu panācām." . Ekspedīcijas laikā Darels apmeklēja atšķirīgas Argentīnas provinces — tuksnesīgo, ar krūmiem apaugušo Patagoniju un tropisko Huhuju, kura, Darela vārdiem, "savā krāšņumā pārspēj Paragvajas un Dienvidbrazīlijas tropu apgabalus". Mākslinieciski izteiksmīgi un precīzi autors apraksta dažādos Argentīnas biotopus un tur sastopamos dzīvniekus — Dienvidamerikas kotikus, Patagonijas maras, vampīrsikspārņus, amazones, Magelāna pingvīnus, dievlūdzējus, bruņnešus un citus, ar simpātijām ieskicē vietējo iedzīvotāju paražas un portretus, neslēptu nicinājumu runā par kādu augstprātīgu angļu tautieti, ar jautrību piemin uzjautrinošus atgadījumus. Grāmatu ilustrējis angļu mākslinieks Ralfs Tompsons.