Švīlohezers (vācu: Schwielochsee), arī Gojacas ezers (lejassorbu: Gójacki jazor), ir ezers Vācijas ziemeļu daļā, Brandenburgas zemē, dienvidaustrumos no Berlīnes, Šprēvaldes ziemeļu malā. Populāra berlīniešu atpūtas vieta, peldvieta, jahtu piestātnes, ap 100 km gari atpūtnieku celiņi. Izdala Lielo Švīlohezeru ziemeļos un Mazo Švīlohezeru dienvidos, kurus atdala zemesšaurums. Atrodas ledāja veidotā ieplakā. Ap 600. gadu ezera apkaimē apmetās slāvu ciltis, kuru pēcteči sorbi šeit dzīvo joprojām. Ezers rakstītos avotos minēts 1302. gadā, sākotnējais nosaukums — Zwilow.