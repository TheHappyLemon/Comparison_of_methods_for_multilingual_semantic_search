Žoržs Benžamēns Klemanso (franču: Georges Benjamin Clemenceau, dzimis 1841. gada 28. septembrī, miris 1929. gada 24. novembrī) bija franču žurnālists un politiķis. Francijas premjerministrs no 1906. līdz 1909. gadam un no 1917. līdz 1920. gadam. Vadīja Franciju Pirmā pasaules kara beigās, uzvarot tajā. Bija viens no galvenajiem Versaļas līguma veidotājiem, nosakot smagas saistības uzvarētajai Vācijai. Politikā darbojās no 1861. gada, kad nodibināja avīzi Le Travail. Bija kritisks Napoleona III režīmam, tāpēc no 1865. līdz 1869. gadam uzturējās Ņujorkā. Atgriezās Parīzē pēc Sedānas kaujas 1870. gadā un piedzīvoja Parīzes komūnu. 1871. gada jūlijā tika ievēlēts Parīzes mērijā, bet 1876. gada - valsts parlamentā. Darbojās kā parlamentā līdz 1893. gadam, kad zaudēja vēlēšanās. Iesaistījās Dreifusa lietā, kur aizstāvēja Alfredu Dreifusu pret apsūdzībām, publicējot savā laikrakstā L'Aurore Emila Zolā atklāto vēstuli J'accuse. 1902. gadā tika ievēlēts par senatoru. No 1906. gada marta līdz oktobrim - Francijas iekšlietu ministrs. No 1906. līdz 1909. gadam un no 1917. līdz 1920. gadam - valsts premjerministrs. Kā Francijas pārstāvis piedalījās Parīzes Miera konferencē, kuras laikā pārdzīvoja atentātu.