Amsterdamas aizsardzības līnija (nīderlandiešu: Stelling van Amsterdam) ir militāro būvju komplekss ap Nīderlandes galvaspilsētu Amsterdamu. 19. gadsimta otrajā pusē - 20. gadsimta sākumā celtā sistēma sastāv no aizsardzības līnijas 135 kilometru garumā ap pilsētu, kurā ietilpst 42 forti un baterijas, kā arī grāvji un slūžas, ļaujot ienaidnieka uzbrukuma gadījumā applūdināt apkārtējās teritorijas. Līdz ar aviācijas attīstību aizsardzības būves zaudēja militāro jēgu. Mūsdienās Amsterdamas aizsardzības līnija ietilpst UNESCO Pasaules mantojuma objekta Nīderlandes ūdens aizsardzības līnija sastāvā.