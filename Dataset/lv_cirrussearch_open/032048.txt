Fridrihs fon Rīdigers (vācu: Friedrich Alexander von Rüdiger, krievu: Фёдор Васильевич Ридигер, dzimis 1783. gada decembrī, miris 1856. gada 11. jūnijā) bija Jelgavā dzimis vācbaltiešu izcelsmes Krievijas kavalērijas ģenerālis, ģenerālis-adjutants un Krievijas Valsts padomes loceklis. Krievijas armijas dienestā no 1799. gada. Piedalījies daudzos Krievijas karos un militārajās kampaņās - Ceturtās koalīcijas karā pret Franciju, Somijas karā pret Zviedriju, 1812. gada karā, Sestās koalīcijas karā, Krievu—turku karā, Novembra sacelšanās apspiešanā Polijā, 1848. gada revolūcijas apspiešanā Ungārijā. 1812. gada karā pēc Jakova Kuļņeva nāves pārņēma Grodņas huzāru pulka komandēšanu. 1850. gadā Rīdigers tika iecelts par Krievijas augstākā padomdevēja orgāna - Krievijas Valsts padomes locekli. Krimas kara laikā no 1853. līdz 1855. gadam veica Polijas Karalistes vietvalža pienākumus.