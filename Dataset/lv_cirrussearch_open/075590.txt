C/2007 N3 jeb Luliņas komēta ir neperiodiskā komēta. Tā pirmoreiz nofotografēta Luliņas observatorijā (鹿林天文台), Taivānā. Novērotājiem no Zemes komēta sasniedza spožuma maksimumu 2009. gada 24. februārī starp zvaigžņlielumu +4 un +6, kad tā atradās 61 miljonu km attālumā no Zemes. Tā kļuva saskatāma ar neapbruņotu aci 7. februārī. Komētu pirmoreiz nofotografēja ķīniešu astronoms Liņs Čišens (林啟生), kas Luliņas observatorijā strādāja pie Zemei tuvo objektu meklēšanas. Savukārt Ķīnas students Je Cjuaņdži (葉泉志) identificēja jaunu objektu Liņa uzņemtajos attēlos. Sākotnēji objekts tika noturēts par asteroīdu, bet vēlāk uzņemtajos attēlos bija redzama koma. Koma ir zaļganā krāsā, ko dod izplūstošais ciāns (CN)2 un divatomu ogleklis C2. 2009. gada 4. februārī Itālijas astronomi novēroja, ka no Luliņas komētas atdalījās astes fragments. Zinātnieki to skaidro ar magnētiskajiem traucējumiem Saules vējā, kas triecas pret komētu.