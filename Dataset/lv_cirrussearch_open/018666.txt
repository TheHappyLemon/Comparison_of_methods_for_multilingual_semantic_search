Svētais Egidijs (grieķu: Αἰγίδιος, latīņu: Ægidius) jeb Svētais Žils (franču: Gilles); dzimis ap 650. gadu, miris ap 710. gadu) bija grieķu mūks-vientuļnieks, kurš dzīvoja Septimanijā (mūsdienās apmēram Langdoka-Rusijona). Pamatojoties uz Zelta leģendas rakstiem, Svētais Egidijs dzīvoja Nīmas apkārtnē pilnīgā vientulībā ar pieradinātu briedi. Kādu dienu karaļa mednieki vajāja briedi, bet brieža vietā ar bultu ievainoja Svēto Egidiju. Karalis, izrādot cieņu vientuļniekam, izveidoja klosteri, kuram apkārt radās Senžilas pilsēta. Pats Egidijs kļuva par šī klostera abatu.