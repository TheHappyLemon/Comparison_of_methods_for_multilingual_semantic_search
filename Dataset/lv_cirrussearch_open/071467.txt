Austrijas Nīderlande (vācu: Österreichische Niederlande) bija Nīderlandes teritorijas, kas atradās Austrijas Hābsburgu pakļautībā no 1713. līdz 1794. gadam. Lielākā daļa šo teritoriju atbilda tagadējai Beļģijai un Luksemburgai. 18. gadsimta beigās Austrijas Hābsburgu vara pār Dienvidnīderlandi pavājinājās. 1789–1790. gadā šeit izcēlās Brabantes revolūcija, kuras rezultātā tika proklamētas Beļģijas Savienotās Valstis — pirmā neatkarīgā Beļģijas valsts vēsturē. Hābsburgiem izdevās apspiest revolūciju un atjaunot varu pār Dienvidnīderlandi (Beļģiju), taču jau 1792. gadā Austrijas Nīderlandi ieņēma franču revolucionāru karaspēks un 1795. gadā tā tika anektēta, sadalīta departamentos un formāli iekļauta republikāniskajā Francijā.