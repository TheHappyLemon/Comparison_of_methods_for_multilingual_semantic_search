Šis raksts ir par 2022. gada filmu. Par citām jēdziena "Rietumu frontē bez pārmaiņām" nozīmēm skatīt nozīmju atdalīšanas lapu. "Rietumu frontē bez pārmaiņām" (vācu: Im Westen nichts Neues) ir 2022. gada Vācijas pretkara filma, kuras režisors ir Edvards Bergers. Filmā galvenās lomas atveido Fēlikss Krāmerers, Albrehts Šuhs, Daniels Brīls un Sebastiāns Hīlks. Filma ir balstīta uz Ēriha Marijas Remarka 1929. gada romānu tādu pašu nosaukumu. Filma risinās Pirmā pasaules kara pēdējās dienās rietumu frontē, un tā seko ideālistiska jauna vācu karavīra Pola Baumera dzīvei. Pēc iesaukšanas Vācijas armijā kopā ar saviem draugiem Baumers redz kara realitāti, sagraujot viņa sākotnējās cerības kļūt par varoni. Filmas "Rietumu frontē bez pārmaiņām" pirmizrāde notika 2022. gada 12. septembrī Toronto Starptautiskajā kinofestivālā. Kopš 2022. gada 28. oktobra filma pieejama straumēšanas servisā Netflix. "Rietumu frontē bez pārmaiņām" izvēlēta kā Vācijas kandidatūra 95. Kinoakadēmijas balvai kategorijā "Labākā starptautiskā spēlfilma". Filma kopumā nominēta deviņām Kinoakadēmijas balvām, no kurām ieguva četras, tai skaitā kategorijā "Labākā filma". "Rietumu frontē bez pārmaiņām" nominēta arī 76. BAFTA kino balvai 14 kategorijās, no kurām balvas ieguva septiņās. Filma saņēma pozitīvas kritiķu atsauksmes. Tīmekļa vietnē Rotten Tomatoes filmai ir 91% vērtējums. National Board of Review to izraudzījās par vienu no 2022. gada labākajām ārzemju filmām.