Roberts Džeralds Sendss (angļu: Robert Gerard Sands, īru: Roibeárd Gearóid Ó Seachnasaigh; dzimis 1954. gada 9. martā, miris 1981. gada 5. maijā) bija Īru Republikāņu armijas kaujinieks, ieslodzītais un īslaicīgs Lielbritānijas parlamenta deputāts. Viņš bija 1981. gada badastreika dalībnieks Meizas cietumā, tā laikā gāja bojā. 1972. gadā iestājies Īru Republikāņu armijā (ĪRA). 1977. gadā otro reizi nonāca cietumā un par līdzdalību apšaudē tika notiesāts ar 14 gadu cietumsodu. 1981. gadā viņš piedalījās badastreikā Meizas cietumā, kurā īru kaujinieki protestēja pret ieslodzījuma apstākļiem. Badastreikā gāja bojā 10 ieslodzītie, arī B. Sendss, kas mira 5. maijā, 66 dienas pēc badošanās sākuma. Šai laikā viņu 9. aprīlī ievēlēja Lielbritānijas parlamentā un viņš uz nepilnu mēnesi kļuva par jaunāko parlamenta deputātu. Par B. Sendsa dzīvi un badastreiku stāsta 2008. gada filma "Bads", kuras režisors un viens no scenārija autoriem ir Stīvs Makkvīns.