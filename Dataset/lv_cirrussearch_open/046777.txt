Cīņas sports 2000. gada vasaras olimpiskajās spēlēs bija viens no olimpiādes programmā iekļautajiem sporta veidiem, pavisam to bija 31. Tā sacensības notika Sidnejas konferenču un izstāžu centrā grieķu-romiešu cīņā no 24. līdz 27. septembrim, brīvajā cīņā no 28. septembra līdz 1. oktobrim. Kopā cīņas sportā tika sadalīti 16 medaļu komplekti. Vācijas cīkstonis Aleksandrs Leipolds, kas startēja brīvā stila svara kategorijā līdz 76 kg, sākotnēji bija ieguvis pirmo vietu, bet tika diskvalificēts pēc pozitīvas nandrolona pārbaudes. No Latvijas cīkstoņiem olimpiādes brīvās cīņas sacensībās pussmagajā svarā (līdz 85 kg) piedalījās Igors Samušonoks. Viņš vienā cīņā uzvarēja, divās cieta zaudējumu un turnīru noslēdza 11. vietā.