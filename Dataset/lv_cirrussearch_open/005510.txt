ACF Fiorentina, bieži vien saukta vienkārši Fiorentina, ir profesionāls Itālijas futbola klubs no Florences Toskānā. Dibināts 1926. gadā, apvienojoties diviem klubiem, Fiorentina lielāko daļu pastāvēšanas laika ir atradusies augstākajā Itālijas futbola līgā; tikai četri klubi ir aizvadījuši vairāk Serie A sezonu. Fiorentina divreiz uzvarējusi Itālijas čempionātā (1955./56. un 1968./69. gada sezonā), kā arī sešas reizes Itālijas kausā un vienu reizi Itālijas superkausā. Eiropas klubu turnīros Fiorentina 1960./61. gada sezonā ieguva Kausu ieguvēju kausu un zaudēja finālā gadu vēlāk. Eiropas kausa finālā viņi iekļuva 1956./57. gada turnīrā, kur zaudēja Real Madrid. Visbeidzot, neizdevās uzvarēt arī UEFA kausa finālā 1989./90. gada sezonā. Kopš 1931. gada klubs mājas spēles aizvada Artēmio Franki stadionā. Stadiona ietilpība šobrīd ir 47 282 skatītāju. Stadionam gadu gaitā ir bijuši arī citi nosaukumi un tas vairākkārt rekonstruēts. Fiorentina populāra iesauka ir Viola, saistībā ar atšķirīgo violeto kluba krāsu, kas parādās logo un mājas formās.