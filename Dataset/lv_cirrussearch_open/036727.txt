Bunzena kolba (arī filtrēšanas kolba vai sūcējpudele) ir konusveidīga biezsienu plakandibena kolba, kas paredzēta vielu filtrēšanai no šķidrumiem ar vakuuma palīdzību. Tai ir speciāla novadule, kam ar biezas gumijas caurulīti pievieno vakuumsūkni vai vakuuma līniju. Bunzena kolbas nedrīkst karsēt. Trauks nosaukts vācu ķīmiķa Roberta Bunzena vārdā, bet daudzās valstīs šo kolbu dēvē par Bihnera kolbu (par godu vācu ķīmiķim Ernstam Bihneram) vai Kitasato kolbu (japāņu ārsta Sibasaburo Kitasato vārdā). Bunzena kolbai var būt vēl papildu novadule tās apakšā ērtākai filtrāta noliešanai, kad atslēgts vakuums. Vēl parocīgāks ir kolbas variants ar trīsvirzienu krānu — izmantojot šādu kolbu, vakuums filtrāta noliešanas laikā nav jāatslēdz. Bunzena kolbas sieniņu biezums mēdz būt no 3 līdz 8 mm. Tās konusveida kakliņš var būt pieslīpēts.