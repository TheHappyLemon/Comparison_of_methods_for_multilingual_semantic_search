It Happened One Night ir 1934. gada amerikāņu romantiskā komēdija, kuras režisors ir Frenks Kapra. Filmas sižets veidots pēc Semjuela Hopkinsa Adamsa īsā stāsta Night Bus. Filma ir par augstāko aprindu pārstāvi, kas cenšas tikt vaļā no savas ģimenes un iemīlas reportierī. Tajā galvenās lomas attēlo Klodeta Kolbēra un Klārks Geibls. It Happened One Night tika nominēta Amerikas Kinoakadēmijas balvai piecās nominācijās, balva arī tika iegūta visās piecās. Šī ir pirmā filma, kas Kinoakadēmijas balvu pasniegšanas ceremonijā uzvar visās piecās "lielajās" nominācijās ("Labākā filma", "Labākais režisors", "Labākais aktieris galvenajā lomā", "Labākā aktrise galvenajā lomā", "Labākais scenārijs"). Vēlāk šo panākumu spējušas atkārtot vienīgi divas filmas: "Kāds pārlaidās pār dzeguzes ligzdu" (1975) un "Jēru klusēšana" (1991). 1993. gadā filma tika iekļauta ASV Kongresa bibliotēkas Nacionālajā kinoreģistrā kā "kulturāli, vēsturiski vai estētiski nozīmīga filma".