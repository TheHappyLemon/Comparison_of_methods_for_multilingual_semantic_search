Hanss Ulrihs Rūdels (vācu: Hans-Ulrich Rudel; dzimis 1916. gada 2. jūlijā, miris 1982. gada 18. decembrī) bija vācu pikējošā bumbvedēja pilots Otrā pasaules kara laikā. Vienīgā persona vēsturē, kura apbalvota ar Dzelzs krusta Bruņinieka krustu ar Zelta Ozollapām, Zobeniem un briljantiem. Karojis arī Latvijas teritorijā, kur 1944. gada 19. augustā pie Ērgļiem notriekts, tomēr spējis piezemēties frontes vācu pusē. Dzimis mācītāja ģimenē. 1936. gadā pēc vidusskolas beigšanas iestājās Luftwaffe dienestā. Iesākumā tika uzskatīts par nemākulīgu pilotu, tāpēc Otrā pasaules kara laikā līdz pat Vācijas uzbrukumam PSRS kaujas darbībā piedalījās tikai netieši. 1941. gada 23. septembrī viņam kopā ar otru ekipāžu Kronštatē izdevās nogremdēt padomju līnijkuģi "Marats". Karjeras laikā Rūdelam izdevās iznīcināt apmēram 2000 mērķu. Kara beigās padevās ASV spēkiem. Pavadīja 11 mēnešus karagūstekņu nometnē, tika atbrīvots un devās uz Argentīnu, kur kļuva par diktatora Huana Perona draugu. 1953. gadā atgriezās Vācijā un iesaistījās politikā, darbojoties galēji labējā Vācu Reiha partijā (Deutsche Reichspartei).