Melpomene, arī 18 Melpomene ir asteroīds ar diametru apmēram 141 km, atrodas asteroīdu joslā, pieder S tipa asteroīdu grupai. Asteroīdu atklāja 1852. gada 24. jūnijā angļu astronoms Džons Hainds Bišopa observatorijā Londonā. Haindam tas bija piektais atklātais asteroīds (kopā 10). Asteroīds nodēvēts mūzas Melpomenes vārdā, vārdu izvēlējās sers Džordžs Eirijs (George Airy). Melpomene grieķu mitoloģijā ir Zeva un Mnēmosines meita, traģēdijas mūza. Melpomene ir akmens tipa asteroīds, satur silikātu minerālus un metālus. 1978. gada 11. decembrī tika novērots, kā Melpomene aizklāj zvaigzni SAO 114159. Novērojuma laikā asteroīdam tika atklāts pavadonis ar diametru ap 37 km. Tam tika piešķirts pagaidu apzīmējums S/1978 (18) 1. 1985.-1987. gadā Maunakea observatorija, izmantojot 2,2 m teleskopu, pētīja apgabalu ap asteroīdu, nolūkā atklāt pavadoni vai putekļu gredzenu, taču nekas netika atrasts. 1993. gadā Melpomeni pētīja ar Habla kosmisko teleskopu, tika atklāts, ka asteroīdam ir izstiepta forma, bet pavadonis netika konstatēts.