„Debesu simts” (ukraiņu: Небесна сотня) ir Ukrainas apzīmējums aptuveni 100 protestētājiem, kas gāja bojā snaiperu apšaudēs Eiromaidana laikā 2014. gada 20. februārī. 2014. gada novembrī Ukrainas prezidents Petro Porošenko visiem kritušajiem piešķīra Ukrainas varoņa goda nosaukumu. Ik gadu 20. februārī Ukrainā notiek „Debesu simta” piemiņas pasākumi, tostarp no balta papīra izgrieztu eņģeļu figūriņu iekāršana Kijivas Neatkarības laukuma apkārtnē. 2015. gada sākumā Ukrainas Drošības dienesta vadītājs Valentīns Naļivaičenko paziņoja, ka pēc nopratināšanām noskaidrots, ka „Debesu simtu” nošāvušie esot bijuši ārvalstu snaiperi, kurus vadījis Krievijas prezidenta padomnieks Valentīns Surkovs.