Cekulsīļi jeb cekulainie sīļi (Cyanocorax) ir zvirbuļveidīgo (Passeriformes) kārtas viena no vārnu dzimtas (Corvidae) ģintīm, kas apvieno 17 mūsdienās dzīvojošas sugas. Cekulsīļi ir izplatīti visā Centrālamerikā un Dienvidamerikas ziemeļos, bet divas sugas sastopamas arī ASV dienvidos. Tie galvenokārt dzīvo zemienēs, izņemot inku sīli (Cyanocorax yncas), kas ir tipisks kalnu iemītnieks. Ģints zinātniskais nosaukums Cyano cēlies no grieķu valodas vārda — κυανοξ (kuanos), kas latviski nozīmē tumši zils, bet vārds corax (korax) nozīmē krauklis.