Leeds United F.C. ir profesionāls Anglijas futbola klubs no Līdsas Rietumjorkšīrā. Klubs šobrīd spēlē Championship turnīrā. Mājas spēles aizvada Elland Road stadionā. Biežākās kluba iesaukas ir "The Whites" (baltie), "United" (apvienotie) un "The Peacocks" (pāvi), pēdējā no tām cēlusies no Elland Road vecā nosaukuma, The Old Peacock Ground. Lai arī kluba nosaukums iekļauj "AFC", šobrīd uz kluba emblēmas attēloti burti "LUFC". Klubs lielāko daļu sava pastāvēšanas laika ir atradies Anglijas futbola līgas sistēmas augšējā līmenī. Tas dibināts pēc tam, kad 1919. gadā tika likvidēts iepriekšējais Līdsas klubs Leeds City. 1960. un 1970. gados Dona Revī vadībā Leeds divreiz uzvarēja Pirmajā divīzijā, FA kausā, Līgas kausā un divreiz Starppilsētu gadatirgu kausā. Nozīmīgu lomu komandas panākumos spēlējis pussargs Billijs Bremners, kurš no 1965. līdz 1976. gadam bija arī komandas kapteinis. Pēc šiem panākumiem Revī tika piedāvāts vadīt Anglijas izlasi un viņš pameta klubu. 1982. gadā komanda izkrita uz Otro divīziju un neatgriezās augstākajā līmenī līdz pat 1990. gadam, kad to vadīja Hauards Vilkinsons. Leeds pēc divām sezonām 1992. gadā kļuva par līgas čempioniem. 1990. gados un 2000. gadu sākumā Leeds regulāri cīnījās par līgas pozīcijām, kuras ļāva kvalificēties Eiropas klubu turnīriem. Tajos komandai izdevās divas sezonas pēc kārtas sasniegt pusfinālu UEFA kausā un Čempionu līgā. Tomēr pēc smagām finansiālajām problēmām un apjomīgas spēlētāju pārdošanas Leeds izkrita no Premjerlīgas un trīs gadus vēlāk arī no Čempionāta. Pēc trim sezonām Pirmajā līgā komanda atgriezās Čempionātā, kvalificējoties 2009.—2010. gada sezonas pēdējā dienā. 2019.—2020. gada sezonā uzvarēja Championship un atgriezās Premjerlīgā. Leeds United ir vienīgā profesionālā futbola komanda pilsētā, tāpēc tai ir liels un lojāls fanu klubs. Nesenas interneta aptaujas liecina, ka tas ir viens no pieciem atbalstītākajiem klubiem Anglijā.