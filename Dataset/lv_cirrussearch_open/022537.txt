Partija "Atmoda Latvijai" (līdz 2019. gadam "No sirds Latvijai", NSL) ir 2014. gadā dibināta konservatīva un mēreni eiroskeptiska Latvijas politiskā partija. Tās izveidotāja un ilglaicīga vadītāja bija Inguna Sudraba. Pirms partijas dibināšanas tika izveidota biedrība "No sirds Latvijai". Par saviem plāniem veidot jaunu tautas kustību Inguna Sudraba paziņoja 2013. gada 27. novembrī, kā iespējamo nosaukumu minot "Latvija — manas mājas". Biedrība "No sirds Latvijai" oficiāli ir reģistrēta 2014. gada 28. janvārī ar mītni Pulkveža Brieža ielā 21-11, Rīgā. Partija "No sirds Latvijai" tika dibināta 2014. gada 5. maijā. 12. Saeimas vēlēšanās, par spīti intensīvai reklāmas kampaņai, partija ieguva vien 7 deputātu krēslus, nokļuva opozīcijā un pakāpeniski sāka izirt. 13. Saeimas vēlēšanās partija zaudēja visus ievēlētos deputātus, savācot tikai 0,84% balsu un nepārvarot vēlēšanu barjeru. 2019. gada februārī partija "No sirds Latvijai" mainīja nosaukumu, kļūstot par partiju "Atmoda". Juridiski gan tās nosaukums nemainījās līdz 2019. gada 28. novembrim, kad "No sirds Latvijai" apvienojās ar "Gods kalpot mūsu Latvijai", izveidojot partiju "Atmoda Latvijai". Gada sākumā partija pievienojās Apvienībai SKG, kura 2019. gada 13. martā pārtapa par apvienību "Atmoda". Apvienības sastāvā šobrīd ir "Atmoda Latvijai" un Kristīgi demokrātiskā savienība. 2020. gada martā Inguna Sudraba atstāja partijas valdi. Viņu aizvietoja bijušais Baldones novada domes priekšsēdētājs Andrejs Požarnovs un Kristīgi demokrātiskās savienības valdes priekšsēdētājs Mareks Raups.