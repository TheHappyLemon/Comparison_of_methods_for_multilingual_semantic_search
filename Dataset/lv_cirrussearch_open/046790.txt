Cīņas sports 1996. gada vasaras olimpiskajās spēlēs bija viens no 26 olimpiādes programmā iekļautajiem sporta veidiem. Tā sacensības notika Atlantā Džordžijas kongresu centrā grieķu-romiešu cīņā no 19. līdz 22. jūlijam, brīvajā cīņā no 29. jūlija līdz 2. augustam. Kopā cīņas sportā tika sadalīti 20 medaļu komplekti. No Latvijas cīkstoņiem olimpiādes grieķu-romiešu cīņas sacensībās gaiļa svarā (līdz 57 kg) piedalījās Aigars Jansons. Viņš divās cīņās uzvarēja, divās cieta zaudējumu un turnīru noslēdza 9. vietā.