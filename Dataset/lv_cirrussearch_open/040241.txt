Fenetilamīns (arī PEA, β-feniletilamīns) ir organiska viela, monoamīns un alkaloīds. Fenetilamīns ir sastopams augos un dzīvniekos, tai skaitā arī cilvēka organismā. Tas cilvēka organismā darbojas kā neiromediators un stimulē CNS darbību. Fenetilamīns ir vairāku pārtikas produktu sastāvā, it īpaši šokolādē, kā arī ir nopērkams kā uztura bagātinātājs. Tam mēdz piedēvēt garastāvokli uzlabojošas un svaru mazinošas īpašības. Fenetilamīna iedarbības mehānisms ir līdzīgs amfetamīnam — tas darbojas kā noradrenalīna un dopamīna atbrīvošanas aģents. Fenetilamīnu ieēdot, organisms to ļoti ātri pārstrādā par feniletiķskābi un līdz smadzenēm paspēj nonākt tikai neliela daļa no fenetilamīna, līdz ar to psihoaktīvā iedarbība nav sevišķi izteikta. Fenetilamīnam ir daudzi atvasinājumi (vielas ar fenetilamīna kodolu), ko dēvē par fenetilamīniem. Tie ietver daudzas pazīstamas psihoaktīvas vielas: visus amfetamīnus, vairākas psihedēliskās vielas un virkni medicīnā izmantotu zāļu.