Brīvā programmatūra (angļu: free software) ir programmatūra, ko var lietot, pavairot, pētīt, mainīt un izplatīt ar niecīgiem vai bez ierobežojumiem. Viens no priekšnoteikumiem, kas jāievēro, lai programmatūru varētu uzskatīt par brīvu programmatūru, ir tās pirmkoda (cilvēkam lasāmas programmatūras formas) brīva pieejamība. Pirmkods var būt licencēts ar kādu brīvās programmatūras licenci vai arī atrasties sabiedrības valdījumā. Lai programma būtu brīvā programmatūra, tai jāizpildās sekojošiem četriem nosacījumiem (t.s. "brīvībām"): Brīvi izmantot programmu jebkuriem nolūkiem. Brīvi pētīt un mainīt programmas pirmkodu. Brīvi kopēt un izplatīt sākotnējo programmas versiju, lai palīdzētu savam kaimiņam u.c. Brīvi izplatīt savu mainīto un uzlaboto programmas versiju, tādējādi nodrošinot labumu sabiedrībai. Brīvās programmatūras antonīms ir īpašniekprogrammatūra. Atšķirībā no bezmaksas programmatūras (freeware), bezmaksas programmatūra var būt arī īpašniekprogrammatūra, bet brīvā programmatūra — brīvi izplatāma.