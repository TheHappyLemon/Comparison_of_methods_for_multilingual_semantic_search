Ance (lībiešu: Aņtš) ir ciems Kurzemē, Ventspils novada Ances pagasta centrs pie Stendes upes. Atrodas autoceļu P77 (Ventspils — Dundaga), V1339 (Ance — Trumpi) un V1311 (Ugāle — Ance) krustojumā. Ancē atrodas kultūras nams, bibliotēka, Ances pamatskola un pirmsskolas izglītības iestāde. Apdzīvotā vieta veidojusies ap muižas, vēlāk kolhoza centru. Muiža tradicionāli piederējusi Bēru dzimtai. 1798. gadā Ances muižā miris Academia Petrina profesors Johans Nikolajs Tīlings. 1812. gadā Ances muižu stipri nopostīja franču karaspēks.