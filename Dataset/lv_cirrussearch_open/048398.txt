Hanna Huskova (baltkrievu: Ганна Андрэеўна Гуськова, krievu: Анна Андреевна Гуськова; dzimusi 1992. gada 28. augustā Minskā) ir Baltkrievijas frīstailiste, kas specializējusies akrobātikas disciplīnā. Viņa šajā sporta veidā ir 2018. gada Phjončhanas olimpisko spēļu čempione un 2022. gada Pekinas olimpisko spēļu sudraba medaļas ieguvēja. Starptautiskā līmenī startē kopš 2005. gada. Pasaules kausa izcīņā debitēja 2009. gadā. Savās pirmajās olimpiskajās spēlēs 2014. gadā viņa palika 21. vietā. Pirms olimpiskās zelta medaļas H. Huskovas ievērojamākais sasniegums bija 6. vieta 2015. gada Pasaules čempionātā. 2018. gadā atzīta par Baltkrievijas Gada sportisti.