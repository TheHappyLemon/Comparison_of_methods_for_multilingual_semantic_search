Arsēnijs Jaceņuks (ukraiņu: Арсеній Петрович Яценюк; dzimis 1974. gada 22. maijā) ir Ukrainas politiķis, ekonomists un jurists. Jaceņuks no 2005. līdz 2006. gadam bija Ukrainas Ekonomikas ministrs; 2007. gadā Ukrainas Ārlietu ministrs un no 2007. līdz 2008. gadam Ukrainas Augstākās radas (parlamenta) spīkers. Jaceņuks bija viens no Ukrainas otras lielākās partijas "Batkivščina" līderiem un parlamenta frakcijas vadītājs. 2014. gada septembrī Jaceņks izveidoja jaunu politisko partiju "Tautas fronte". Pēc Eiromaidana sacelšanās 2014. gada 27. februārī Ukrainas Augstākā Rada ievēlēja A. Jaceņuku par Ukrainas pagaidu valdības premjerministru. 24. jūlijā Jaceņuks paziņoja par atkāpšanos no premjerministra amata. 31. jūlijā Austākā Rada noraidīja viņa atkāpšanos. 2016. gada 10. aprīlī Jaceņuks paziņoja par atkāpšanos no premjerministra amata. 14. aprīlī par premjerministru apstiprināts Volodimirs Groismans.