Hendriks Johaness Nikasiuss de Vrīss (nīderlandiešu: Hendrik Johannes Nicasius de Vries, dzimis 1995. gada 6. februārī Eitvelingergā), plašāk zināms kā Niks de Vrīss (nīderlandiešu: Nyck de Vries) ir Nīderlandes autosportists, kurš 2023. gada sezonā piedalās Formula 1 sacīkstēs, pārstāvot AlphaTauri komandu. De Vrīss ir 2010. un 2011. gada Pasaules čempions kartingā. Vēlāk pārgājis uz formulu sacīkstēm, no 2017. gada līdz 2019. gadam startējis Formula 2 čempionātā, pēdējā sezonā kļūstot par čempionu. Pēc tam de Vrīss ir startējis Formula E sacīkstēs, 2020.—21. gada sezonā kļūstot par Formula E čempionu. Pirms 2021. gada sezonas tika paziņots, ka de Vrīss kļuva par Formula 1 komandas Mercedes rezerves pilotu. 2022. gada sezonas gaitā de Vrīss aizvadīja treniņbraucienus vairākās Formula 1 sacīkstēs: Spānijas Grand Prix — Williams komandā, Francijas un Meksikas Grand Prix — Mercedes sastāvā, bet Itālijas Grand Prix — Aston Martin sastāvā. Itālijas Grand Prix laikā de Vrīss trešajā treniņbraucienā, kvalifikācijā un sacīkstēs Williams aizstāja ar apendicītu sirgstošo Aleksandru Albonu, tādējādi debitējot Pirmajā formulā. Viņš sacīkstēs ierindojās 9. vietā, tādējādi gūstot punktus jau savā debijas sacīkstēs. Pirms 2023. gada sezonas tika paziņots, ka de Vrīss pievienosies AlphaTauri komandai. Tāpat de Vrīss ir startējis ilgu distanču sacensībās. Viņš četras reizes ir piedalījies Lemānas 24 stundu sacīkstēs, labākais rezultāts ir 2022. gadā izcīnītā 8. vieta kopvērtējumā un 4. vieta LMP2 klasē TDS Racing x Vaillante komandā.