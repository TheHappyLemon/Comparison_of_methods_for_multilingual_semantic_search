Čenderavasiha līcis (indonēziešu: Teluk Cenderawasih — ‘paradīzes putna līcis’), arī Sareras līcis (Teluk Sarera), agrāk — Gēlvinka līcis (nīderlandiešu: Geelvinkbaai), ir plašs jūras līcis Jaungvinejas salas ziemeļrietumu piekrastē. Plešas no Doberai pussalas rietumos līdz Mamberamo upes grīvai austrumos. Ziemeļos to norobežo Biakas un Supiori salas. Līča krasti zemi, purvaini. Daudz salu, galvenās no kurām ir Biaka, Japena, Supiori un Numfora. Lielākās pilsētas līča krastos ir Manokvari, Biaka, Nabire un Ransiki. Līča dienvidrietumu daļu aizņem Čenderavasiha līča nacionālais parks, bet dienvidaustrumos no Biakas — Padaido salu jūras parks.