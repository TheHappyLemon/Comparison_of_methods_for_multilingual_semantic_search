Albajas līcis (filipīniešu: Golpo ng Albay, angļu: Albay Gulf, bikolu: Golpo kan Albay) ir plašs jūras līcis Filipīnās, Bikolas pussalas dienviddaļā. Atzarojas no Filipīnu jūras, stiepjas 50 km garumā austrumu—rietumu virzienā. Ziemeļos to norobežo Kagrarajas, Batanas un Rapurapu salas, atdalot no Lagonojas līča. Dienvidrietumos atzarojas 9 km garais Poliki līcis. Ziemeļrietumu krastā paceļas Majona vulkāns, dienvidaustrumos — Pokdols. Rietumu krastā atrodas Bikolas reģiona un Albajas provinces centrs Legaspi. Līcī bieži novērojamas vaļhaizivis, kas piesaista tūristus.