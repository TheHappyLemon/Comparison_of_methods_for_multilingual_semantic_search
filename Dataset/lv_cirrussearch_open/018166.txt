2013. gada Austrālijas Grand Prix (oficiālais nosaukums: 2013 Formula 1 Rolex Australian Grand Prix) bija Formula 1 pasaules čempionāta 2013. gada sezonas pirmais posms, kas norisinājās no 15. līdz 17. martam Austrālijā, Melburnas Albertparka trasē. Sacīkstēs piedalījās divdesmit divi piloti, tostarp esošais čempions Sebastiāns Fetels (Infiniti Red Bull Racing). Kvalifikācija sestdien norisinājās intensīva lietus apstākļos, 1. sesijas starts tika aizkavēts lietus dēļ, bet pēc tam vairākkārt tika atlikts 2. sesijas starts, līdz nepilnu stundu pirms saulrieta tika pieņemts lēmums, ka atlikušās kvalifikācijas sesijas notiks svētdienas rītā, sešas stundas pirms paredzētā sacensību starta. Sacīkstēs uzvarēja Kimi Reikenens, otrais finišēja Fernando Alonso, bet trešais — Sebastiāns Fetels.