"Mūžīgie" (angļu: Eternals) ir 2021. gada ASV supervaroņu filma, kas balstīta uz Marvel Comics tāda paša nosaukuma komiksu motīviem. Filmu veidojusi Marvel Studios un to izplata Walt Disney Studios Motion Pictures, šī ir 26. Marvel Cinematic Universe (MCU) filma. Filmas režisore ir Hloja Žao, kas sarakstījusi scenāriju kopā ar Patriku Bērliju, Raienu Firpo un Kazu Firpo. Galvenās lomas atveidojuši Džemma Čana, Ričards Medens, Kumeils Nandžiani, Lia Makhjū, Braiens Tairī Henrijs, Lorena Ridlofa, Berijs Kjogans, Dons Lī, Harišs Patels, Kīts Haringtons, Salma Hajeka un Andželīna Džolija. Filmā mūžīgie, nemirstīga citplanētiešu rase, pēc tūkstošiem gadu ilgas dzīvošanas uz Zemes apvienojas, lai aizstāvētu planētu no senajiem ienaidniekiem — deviantiem. 2018. gada aprīlī Marvel Studios prezidents Kevins Faigi paziņoja, ka sākusies filmas, kas balstīta uz komiksiem "Mūžīgie", izstrāde. Maijā Raiens un Kazs Firpo tika nolīgti scenārija izveidei. Žao pievienojās projektam septembra beigās, saņemot pilnīgu radošo brīvību filmas uzņemšanai, kā rezultātā šī filma, salīdzinot ar iepriekšējām MCU filmām, visvairāk ir filmēta reālās lokācijās. Žao, piedaloties Bērlijam, pārrakstīja scenāriju. Filmēšana norisinājās no 2019. gada jūlija līdz 2020. gada februārim studijā Pinewood Studios, kā arī Londonā un Oksfordā, Anglijā, un Kanāriju Salās. Filmas pirmizrāde notika 2021. gada 18. oktobrī Losandželosā, ASV kinoteātros to sāka demonstrēt 2021. gada 5. novembrī, bet Latvijas kinoteātros — 2021. gada 19. novembrī. Filma visā pasaulē nopelnījusi vairāk nekā 402 miljonus ASV dolāru. Tā saņēmusi dažādas kritiķu atsauksmes, kas slavē sižeta vēstījumu un vizuālo tēlu, bet kritizē ekspozīciju, scenāriju, tempu, ilgumu un tēlu attīstības trūkumu.