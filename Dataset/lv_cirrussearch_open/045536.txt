Dobre Mjasto (poļu: Dobre Miasto) ir pilsēta Polijas ziemeļaustrumos, Varmijas-Mazūrijas vojevodistē, uz dienvidrietumiem no Lidzbarkas Varmiņskas pie Linas upes. Līdz 1945. gadam pilsēta bija Vācijas (Austrumprūsijas) sastāvā un tās nosaukums bija Gutštate (Guttstadt). Tajā dzīvoja prūšu cilmes garīdznieks Ērdmans Tolgsdorfs (ap 1550-1620), kas pēc pārcelšanās uz Livoniju 1585. gadā latviskoja jezuītu priestera Pētera Kanīzija "Katoļu katehismu" (latīņu: Parvus catechismus catholicorum, 1558), kas ir senākā līdz mūsdienām saglabājusies latviešu grāmata. Pēc Otrā pasaules kara, pamatojoties uz Potsdamas konferences lēmumiem, Dobre Mjasto iekļāvās Polijā, bet vācu iedzīvotāji no pilsētas tika padzīti.