Šis raksts ir par pilsētu Jaunzēlandē. Par citām pilsētām ar tādu pašu nosaukumu skatīt rakstu Hamiltona. Hamiltona (angļu: Hamilton, maoru: Kirikiriroa) ir pilsēta Jaunzēlandē Ziemeļsalas iekšzemē, Vaikato reģiona centrs un lielākā pilsēta. Pilsēta atrodas Vaikato upes krastos. 2022. gadā tajā dzīvoja 179 900 iedzīvotāji. Mūsdienās pilsēta ir nozīmīgs transporta mezgls, caur pilsētu iet SH1 ceļš un dzelzceļš starp Oklendu un Velingtonu. Pilsētā atrodas Vaikato Universitāte, populārs tūrisma objekts ir Hamiltonas dārzi. Tajā atrodas Vaikato stadions, kas ikdienā tiek izmantots regbija spēlēm. Tajā notika trīs 2011. gada Pasaules kausa regbijā spēles. Tā ir arī viena no 2023. gada Pasaules kausa futbolā sievietēm norises vietām.