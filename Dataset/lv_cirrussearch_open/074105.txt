Sintēstatiusa (nīderlandiešu: Sint Eustatius), arī Statija vai Senteisteisa, ir Nīderlandes Antiļām piederoša sala Mazajās Antiļu salās uz ziemeļrietumiem no Sentkitsas. Nosaukta katoļu svētā Eistahija vārdā. Salu 1493. gadā atklāja Kristofors Kolumbs un turpmāko 150 gadu laikā pretenzijas uz to izteica daudzas valstis. 1636. gadā to sāka kolonizēt holandieši un 1678. gadā tā kopā ar Sintmārtenu un Sabu nokļuva Nīderlandiešu Austrumindijas kompānijas pārvaldē. 18. gadsimtā sala bija ievērojams reģiona tirdzniecības centrs un salā dzīvoja līdz pat 20 000 iedzīvotāju. Sintēstatiusas tirdzniecībai bija liela loma dumpīgo Ziemeļamerikas 13 koloniju apgādē ar ieročiem to neatkarības cīņu laikā, kas kļuva par iemeslu ceturtajam angļu-holandiešu karam. 1781. gadā briti salu iekaroja, bet holandieši kontroli pār salu atguva tikai 1784. gadā.