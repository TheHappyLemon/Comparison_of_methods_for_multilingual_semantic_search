Bulgārija piedalījās 2016. gada vasaras olimpiskajās spēlēs, kas notika Riodežaneiro, Brazīlijā no 2016. gada 5. līdz 21. augustam. Bulgārija ir viena no tām valstīm, kas ir piedalījusies gandrīz visās vasaras olimpiskajās spēlēs. Bulgārijas olimpiskās komandas sastāvā 2016. gada Riodežaneiro spēlēs bija 51 sportists (29 vīrieši un 22 sievietes) 14 olimpiskajos sporta veidos. Šī bija mazākā sportistu delegācija kopš 1956. gada olimpiskajām spēlēm, saistībā ar vairāku svarcēlēju liegumu piedalīties olimpiskajās spēlēs dopinga dēļ, kā arī vīriešu volejbola izlases nestartēšanu. Pēc 16 gadu ilga pārtraukuma Bulgārija atkal tika pārstāvēta modernajā pieccīņā. 2016. gada Riodežaneiro spēlēs Bulgārija izcīnīja 3 olimpiskās medaļas, kas ir tikpat daudz, cik 2012. gada Londonas spēlēs un līdz ar to arī viens no sliktākajiem rezultātiem kopš 1956. gada Melburnas vasaras spēlēm. Vienīgo sudraba medaļu Bulgārijai šajās olimpiskajās spēlēs izcīnīja vieglatlēte Mirela Demireva augstlēkšanā, savukārt bronzas medaļas izcīnīja cīkstone Elica Jankova un Bulgārijas mākslas vingrošanas sieviešu komanda.