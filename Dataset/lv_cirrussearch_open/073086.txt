Jirgens Melcers (vācu: Jürgen Melzer, dzimis 1981. gada 22. maijā Vīnē, Austrijā) ir austriešu tenisists, kurš karjeras laikā iekļuvis ATP reitinga labāko desmitniekā. Savas karjeras laikā Melcers ir uzvarējis piecos ATP Tour turnīros vienspēlēs, kā arī 13 dubultspēļu (tai skaitā, divreiz Grand Slam) un vienā jaukto dubultspēļu turnīrā (Vimbldonas čempionātā 2011. gadā). Viņa labākais sasniegums Grand Slam turnīru vienspēļu sacensībās ir pusfināls 2010. gada Francijas atklātajā tenisa čempionātā. 2008. gada Olimpiskajās spēlēs Melcers sasniedza ceturtdaļfinālu, kurā piekāpās nākamajam Olimpiskajam čempionam spānim Rafaelam Nadalam. Piedalījies arī 2012. gada vasaras olimpiskajās spēlēs.