Akapulko de Huaresa (spāņu: Acapulco de Juárez) ir pilsēta Meksikas dienvidos, Gerrero štatā. Tā atrodas Klusā okeāna piekrastē aptuveni 300 km uz dienvidiem no Meksikas galvaspilsētas Mehiko. 2010. gadā pilsētā dzīvoja 674 tūkstoši iedzīvotāju. Pilsētas nosaukums ir radies no navatlu valodas vārda Aca-pōl-co, kas nozīmē "vieta, kur iznīcinātas cukurniedres". Pilsētas oficiālajam nosaukumam "de Huaresa" tika pievienots 1885. gadā par godu bijušajam Meksikas prezidentam Benito Huaresam. Akapulko kopā ar Kankunu, kas atrodas Karību jūras piekrastē, ir vienas no vecākajiem un slavenākajiem piejūras kūrortiem Meksikā. 1950. gados Akapulko bija iemīļota vieta Holivudas aktieriem, kas devās uz šo pilsētu atpūsties. Mūsdienās pilsēta ir zināma ar savu dinamisko nakts dzīvi.