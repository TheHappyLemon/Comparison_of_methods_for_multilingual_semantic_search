2012. gada Pasaules čempionāts hokejā notika Somijā un Zviedrijā laika posmā no 4. līdz 20. maijam. Šis bija 76. Pasaules čempionāts. Turnīra spēles notika Hartwall Areena Helsinkos (A grupas spēles, izslēgšanas spēles, tai skaitā fināls) un Ericsson Globe Stokholmā (B grupas spēles un ceturtdaļfināli). Šī bija pirmā reize modernajā vēsturē, kad Pasaules čempionāts hokejā tiek aizvadīts divās valstīs. Somija un Zviedrija atsevišķi ir rīkojušas čempionātu vairākas reizes. Čempionātu televīzijā būs iespējams vērot vairāk nekā 100 pasaules valstīs. Par čempionāta uzvarētājiem kļuva Krievijas izlase, kas finālā ar 6—2 uzvarēja Slovākiju. Bronzas medaļas izcīnīja Čehijas izlase. Turnīra vērtīgākais spēlētājs bija Krievijas izlases spēlētājs Jevgeņijs Malkins, kas bija arī turnīra rezultatīvākais spēlētājs. Latvijas izlasei šis bija 16. Pasaules čempionāts Elites divīzijā pēc kārtas. Tā spēlēja B grupā. Arī nākamais Pasaules čempionāts tiks aizvadīts Zviedrijā un Somijā.