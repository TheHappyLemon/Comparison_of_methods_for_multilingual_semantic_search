Vandela jūra (dāņu: Wandelhavet), arī Makinlija jūra (angļu: McKinley Sea), ir Ziemeļu Ledus okeānam piederīga malas jūra ziemeļos no Grenlandes. Nosaukta par godu dāņu polārpētniekam un hidrogrāfam Karlam Frederikam Vandelam (1843—1930), kurš 1906.—1908. gada ekspedīcijā pētīja Grenlandes piekrasti. Jūras robežas nav oficiāli noteiktas, bet tiek uzskatīts, ka tā stiepjas no Morisa Džesepa raga rietumos līdz Ziemeļaustrumu ragam Grenlandes ziemeļos vai līdz Svalbāras ziemeļrietumu galam. Frama šaurums dienvidos to savieno ar Grenlandes jūru. Vandela jūras akvatoriju gada lielāko daļu klāj ledus. Jūras krastā Princeses Dagmaras salā ierīkota Dānijas polārstacija Statjonnorda. Grenlandes piekrastē vairāki lieli fjordi to skaitā Independensas fjords.