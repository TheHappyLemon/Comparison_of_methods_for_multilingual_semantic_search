Nokia 9000 Communicator bija Somijas uzņēmuma Nokia mobilo telefonu sērijas Communicator pirmais modelis. Tas tiek uzskatīts par Nokia pirmo viedtālruni, un bija paredzēts biznesa klientiem. Aparāts no ārpuses bija kā parasts telefons, bet atvērtā veidā ar to varēja darboties kā ar datoru, kuram bija QWERTY tastatūra un otrs liels LCD displejs. Nokia 9000 Communicator varēja izveidot interneta savienojumu un izmantot e-pasta pakalpojumus, kā arī veikt datu pārraidi. Aparāts bija apgādāts ar Intel i386 procesoru, kas darbojās 24 MHz frekvencē. Tam bija 8 MB atmiņa, kuru izmantoja lietojumprogrammas (4 MB), programmu atmiņa (2 MB) un lietotāja dati (2 MB). Operētājsistēma bija GOES 3.0, kura darbojās virs ROM-DOS sistēmas. Nokia 9000 Communicator sāka ražot 1996. gadā. To 1998. gadā aizstāja Nokia 9110 Communicator.