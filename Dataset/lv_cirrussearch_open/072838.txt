Maikls Freds Felpss (angļu: Michael Fred Phelps; dzimis 1985. gada 30. jūnijā Baltimorā, ASV) ir amerikāņu peldētājs. Ar izcīnītām 8 zelta medaļām 2008. gada vasaras olimpiskajās spēlēs viņš ir visvairāk zelta medaļas izcīnījušais sportists vienās Olimpiskajās spēlēs, tāpat arī viņš ir izcīnījis visvairāk zelta medaļu (23) mūsdienu olimpisko spēļu vēsturē. Ar kopā izcīnītām 28 olimpiskajām medaļām M. Felpss arī ir visu laiku veiksmīgākais sportists. Piecas reizes piedalījies olimpiskajās spēlēs (2000, 2004, 2008, 2012, 2016). 2000. gadā Sidnejā viņš izcīnīja 5. vietu 200 m tauriņstilā. 2004. gadā Atēnās M. Felpss kļuva par seškārtēju olimpisko čempionu un izcīnīja arī divas bronzas medaļas. 2008. gadā Pekinā viņš startēja astoņās disciplīnās un visās arī izcīnīja zeltu, tādējādi pārspējot peldētāja Marka Spica rekordu par visvairāk izcīnītajām medaļām vienu Olimpisko spēļu laikā. 2012. gada olimpiskajās spēlēs Londonā M. Felpss izcīnīja četrus zeltus un divus sudrabus. Pašlaik viņam pieder vairāki pasaules rekordi garajā baseinā, no kuriem daļu viņš sasniedzis ASV komandas rindās dažādās stafetēs. Pēc 2011. gada Pasaules čempionāta M. Felpss paziņoja, ka Pasaules čempionātos vairs nestartēs un, iespējams, pēc 2012. gada olimpiskajām spēlēm beigs karjeru. Pēc olimpiskajām spēlēm, kurās M. Felpss ieguva četras zelta un divas sudraba medaļas, viņš paziņoja par karjeras beigšanu. 2014. gadā atsāka piedalīties sacensībās. 2016. gada vasaras olimpiskajās spēlēs M. Felpps bija ASV komandas karognesējs atklāšanas ceremonijā. Startējot 31 gada vecumā, viņš turpināja dominēt olimpiskajā peldbaseinā un izcīnīja piecas zelta medaļas. Olimpisko spēļu peldēšanas sacensību noslēgumā M. Felpss paziņoja par sportista karjeras beigām.