"Borna personības noslēpums" (angļu: The Bourne Identity) ir 2002. gada ASV un Vācijas trilleris, kas balstīts uz Roberta Ludluma tāda paša nosaukuma romānu. Filmas režisors, kā arī viens no producentiem ir Dags Limans. Galvenās lomas filmā atveido Mets Deimons, Franka Potente, Kriss Kūpers, Klaivs Ouens un Braians Kokss. Filmas pirmizrāde notika 2002. gada 14. jūnijā. Filma ir pirmā daļa "Džeisona Borna" filmu sērijā. Džeisonu Bornu, kurš ir sašauts un cieš no amnēzijas, Vidusjūras ūdeņos pie Marseļas atrod un izglābj zvejnieki. Bornam ir jāizvairās no slepkavām, tajā pašā laikā cenšoties atgūt atmiņu.