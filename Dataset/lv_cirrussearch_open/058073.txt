Snovbords 2022. gada ziemas olimpiskajās spēlēs bija viens no 15 sporta veidiem, kas tika aizvadīts ziemas olimpisko spēļu laikā. Sacensības notika Gentinas sniega parkā, Džandzjakou un Šoganas Big Air, Pekinā no 2022. gada 5. februāra līdz 15. februārim. Snovbordā tika aizvadītas 11 disciplīnas (5 vīriešu, 5 sieviešu un 1 jauktā), kas ir par vienu vairāk, nekā iepriekšējās olimpiskajās spēlēs 2018. gadā. Sacensībās kopā startēja 234 sportisti (119 vīrieši un 115 sievietes) no 31 valsts. 2018. gada jūlijā, Starptautiskā Olimpiskā komiteja, nolēma snovbordu papildināt ar jaukto komandu sacensību snovborda krosā. Sniega trases veidoja Latvijas uzņēmums "We Build Parks". Olimpiskās medaļas snovbordā šajās olimpiskajās spēlēs kopā izcīnīja 15 dažādu valstu pārstāvji. Visvairāk medaļas, 6 medaļas, izcīnīja Kanādas sportisti, bet ASV un Austrijas sportisti bija vienīgie, kuri spēja izcīnīt trīs zelta medaļas katrai valstij. No visiem sportistiem 5 sportisti izcīnīja pa divām medaļām. No viņiem divas zelta medaļas izcīnīja tikai amerikāniete Lindsija Džekobelisa.