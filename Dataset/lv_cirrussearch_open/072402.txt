CONMEBOL jeb CSF (CONfederación sudaMEricana de FútBOL — 'Dienvidamerikas Futbola konfederācija') ir galvenā ar futbolu saistītā organizācija Dienvidamerikā. Šo organizāciju 1916 . gada 9. jūlijā nodibināja urugvajietis Ektors Rivadavija Gomess. Argentīna, Urugvaja, Brazīlija un Čīle pēc veiksmīga Buenosairesā notikuša futbola turnīra kļuva par pirmajām tās dalībniecēm. Vēlāk organizācijā iestājās arī Paragvaja (1921), Peru (1925), Bolīvija (1926), Ekvadora (1927), Kolumbija (1936) un Venecuēla (1952). CONMEBOL ir FIFA locekle un atbild par visām ar profesionālo futbolu saistītajām lietām šajās valstīs. Organizācijas galvenā mītne atrodas Asunsjonā, Paragvajā. Pašreizējais izpildkomitejas prezidents ir Dr. Nikolass Leoss. Gajāna, Surinama un Franču Gviāna nav CONMEBOL locekles — šo valstu federācijas ir iestājušās CONCACAF. CONMEBOL rīkoto futbola sacensību skaitā ietilpst Copa America, kas ir Dienvidamerikas futbola čempionāts, Copa Libertadores de América (šis turnīrs ir analogs UEFA Čempionu Līgai) un Copa Sudamericana (apmēram tādas pašas nozīmes kā UEFA Kauss).