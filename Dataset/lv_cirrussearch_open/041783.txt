"Anakondas plāns" (angļu: Anaconda plan), satīriski pazīstama arī kā t.s. "Skota lielā čūska" (Scott's great snake), bija nosaukums ASV armijas komandiera Vinfīlda Skota izstrādātajai kara stratēģijai kā ilgtermiņā Amerikas pilsoņu karā (1861—1865) gūt uzvaru pret Amerikas Valstu Konfederācijas spēkiem Dienvidu štatu teritorijās. Plāns tika izstrādāts 1861. gadā, Amerikas pilsoņu kara sākumposmā, un paredzēja ar ASV flotes atbalstu īstenot visu Dienvidu štatu galveno ostu blokādi, kā arī paralēli veikt militāru ofensīvu lejup gar Misisipi upi, lai tādējādi sašķeltu Konfederācijas teritoriju divās daļās. Šādā veidā, pēc Vinfīlda Skota domām, Savienībai līdzīgi kā žņaudzējčūskai pakāpeniski izdotos "nožņaugt" Konfederācijas militāro rūpniecību un ekonomiku, līdz tā būtu spiesta padoties. Lai gan plāns bija labi izstrādāts un viegli saprotams, daudzi tā laika Savienības jeb Ziemeļu štatu ģenerāļi tam pretojās, jo uzskatīja, ka tas bija pārlieku pasīvs, kas prasītu ilglaicīgu pacietību un gaidīšanu. Tā vietā tika dota priekšroka daudz aktīvākai karadarbības stratēģijai, kas paredzēja vienā lielā militārā ofensīvā pēc iespējas ātrāk uzbrukt un ieņemt Konfederācijas galvaspilsētu Ričmondu, kas līdz ar to cerēja pielikt punktu visai karadarbībai daudz īsākā laika posmā.