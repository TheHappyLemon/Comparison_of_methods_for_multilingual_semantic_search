Mārgarita Herika (angļu: Margaret Herrick, dzimusi 1902. gada 27. septembrī, mirusi 1976. gada 21. jūnijā) bija amerikāņu bibliotekāre un Kino mākslas un zinātnes akadēmijas direktore. Herikai piedēvē Amerikas Kinoakadēmijas balvas nosaukšanu par "Oskaru", jo, ieraugot statueti, viņa esot iesaukusies "izskatās gluži kā mans tēvocis Oskars" (angļu: looked just like my Uncle Oscar). Neskatoties uz šo apgalvojumu, arī Akadēmijas prezidente Beta Deivisa un Holivudas dzeltenās preses reportieris Sidnejs Skolskijs norāda, ka tieši viņi ir ieviesuši šo Kinoakadēmijas balvas palamu. Mārgarita Herika dzimusi 1902. gada 27. septembrī Spokanā, Vašingtonā, ASV. Beigusi Vašingtonas Universitāti. Strādāja par bibliotekāri Jakimas pilsētas bibliotēkā. Pēc laulībām ar Donaldu Gledhilu, Kinoakadēmijas izpildsekretāra palīgu, 1931. gadā viņa pārcēlās uz Holivudu un kļuva par pirmo Kinoakadēmijas bibliotekāri. Šajā amatā viņa nostrādāja līdz pat 1943. gadam, kad kļuva par Kino mākslas un zinātnes akadēmijas direktori, nomainot šajā amatā savu vīru. 1945. gadā Mārgarita Herika izšķīrās ar Donaldu Gledhilu. 1946. gadā viņai piedāvāja palikt direktores amatā, kurā viņa nostrādāja līdz pat pensijai 1971. gadā. 1946. gadā Mārgarita apprecējās ar Filipu A. Heriku, kura uzvārdu paturēja pēc šķiršanās 1951. gadā. Kinoakadēmijas bibliotēka Beverlihilsā, kur glabājas filmu materiāli lentēs, ir nosaukta Mārgaritas Herikas vārdā. Mārgarita Herika nomira 73 gadu vecumā, 1976. gadā, Vūdlandhilsā.