Rudolfs Ludvigs Mesbauers (Rudolf Ludwig Mößbauer; dzimis 1929. gada 31. janvārī, miris 2011. gada 14. septembrī) bija Vācijas fiziķis, darbojies atoma kodolu un elementārdaļiņu fizikas jomā. 1961. gadā saņemis Nobela prēmiju par Mesbauera efekta atklāšanu. Strādājot pie doktora disertācijas Makša Planka institūtā medicīniskiem pētījumiem, viņš atklāja atomu kodolu gamma staru rezonanses absorbciju bez ķermeņa iekšējās enerģijas maiņas. Vēlāk šis efekts tika nosaukts viņa vārdā un par to 1961. gadā Mesbauers saņēma Nobela prēmiju.