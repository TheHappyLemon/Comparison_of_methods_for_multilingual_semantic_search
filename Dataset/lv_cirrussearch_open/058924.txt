Viorels Dinu Moldovans (rumāņu: Viorel Dinu Moldovan, dzimis 1972. gada 8. jūlijā) ir Rumānijas futbola treneris un bijušais futbolists, spēlēja uzbrucēja pozīcijā, bijis Rumānijas futbola izlases dalībnieks. Savas karjeras laikā spēlējis Rumānijā, Šveicē, Anglijā, Turcijā, Francijā un AAE. Vislielākos panākumus guvis Grasshoppers komandā, ar kuru viņš 1998. gadā izcīnīja Šveices Superlīgas titulu, kā arī Nantes komandā, ar kuru 2001. gadā viņš izcīnīja Ligue 1 titulu. Divas sezonas bijis arī Šveices Superlīgas labākais vārtu guvējs. Ar Rumānijas futbola izlasi piedalījies 1994. un 1998. gada FIFA Pasaules kausā, kā arī 1996. un 2000. gada Eiropas čempionātā. Pēc spēlētāja karjeras beigām kļuvis par treneri. Divus gadus bijis Rumānijas izlases trenera asistents. Vadījis komandas Rumānijā un Francijā.