Frānsisa Makdormanda (angļu: Frances McDormand; dzimusi Sintija Anna Smita (Cynthia Ann Smith) 1957. gada 23. jūnijā) ir amerikāņu aktrise. Filmējusies vairākās režisoru brāļu Koenu filmās (precējusies ar vienu no viņiem — Džoelu Koenu), tai skaitā "Vienkārši asinis" (1984), "Arizonas audzināšana" (1987), "Fārgo" (1996), "Cilvēks, kura nebija" (2001), "Sadedzināt pēc izlasīšanas" (2008) un "Sveicināts, Cēzar!" (2016). Septiņas reizes nominēta Amerikas Kinoakadēmijas balvai, no tām trīs reizes balvu saņēmusi kā labākā aktrise galvenajā lomā — par lomām filmās "Fārgo", "Trīs paziņojumi pie Ebingas Misūri štatā" (2017) un "Klejotāju zeme" (2020), bet par pēdējo ieguvusi balvu arī kā viena no labākās filmas producentiem. Pārējās trīs nominācijas bijušas kategorijā "Labākā aktrise otrā plāna lomā" — par lomām filmās Mississippi Burning (1988), "Gandrīz slaveni" (2000) un "Ziemeļu zeme" (North Country, 2005). Par filmu "Trīs paziņojumi pie Ebingas Misūri štatā" ieguvusi arī Zelta globusa balvu un BAFTA kino balvu. Divas BAFTA kino balvas ieguvusi par filmu "Klejotāju zeme" (kā labāka aktrise un producente). Par darbu televīzijā ieguvusi divas Primetime Emmy balvas. Spēlējusi lomas arī Brodvejā teātrī, par ko ieguvusi Tony balvu. Viena no retajām aktrisēm, kas ieguvusi visas trīs nozīmīgās balvas aktierspēlē.