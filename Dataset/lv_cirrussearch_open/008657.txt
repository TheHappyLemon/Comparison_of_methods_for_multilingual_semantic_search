Stīvens Tailers (angļu: Steven Tyler; dzimis Stīvens Viktors Tallariko (angļu: Steven Victor Tallarico) 1948. gada 26. martā Jonkersā, Ņujorkas štatā, ASV) ir amerikāņu dziedātājs, dziesmu autors, multiinstrumentālists un rokgrupas Aerosmith vadošais vokālists. Viņš ir pazīstams kā "Demon of Screamin'" un ar savu skatuvisko akrobātiku. 1970. gados viņš guva panākumus ar grupu Aerosmith, kas izdeva komerciāli veiksmīgos albumus Toys in the Attic un Rocks. 1970. gadu beigās un 1980. gadu sākumā viņam bija problēmas ar alkoholismu un narkotikām, tādējādi grupas popularitāte samazinājās. Taču vēlāk S. Tailers rehabilitējās no narkotiku atkarības. Grupa atgriezās 1980. gadu beigās un izdeva vairākus komerciāli veiksmīgus albumus un S. Tailers kļuva par "roka ikonu". 2001. gadā viņš kopā ar Aerosmith tika uzņemts Rokenrola slavas zālē.