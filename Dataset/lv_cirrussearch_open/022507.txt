Lenons—Makartnijs (angļu: Lennon–McCartney) bija grupas The Beatles mūziķu Džona Lenona (1940—1980) un Pola Makartnija (dzimis 1942. gadā) dziesmu rakstīšanas duets. Laikā no 1962. līdz 1969. gadam tika publicētas apmēram 180 viņu kopīgi sarakstītas dziesmas, no kurām lielāko daļu ierakstīja The Beatles. Pārdoto ierakstu skaita ziņā šī ir viena no veiksmīgākajām partnerībām mūzikas vēsturē — līdz 2004. gadam The Beatles pārdeva vairāk nekā 600 miljonus ierakstu. Pretstatā daudziem duetiem, kur viens no autoriem raksta mūziku un otrs raksta vārdus, gan Lenons, gan Makartnijs rakstīja gan vārdus, gan mūziku. Dažkārt, jo īpaši sadarbības sākumā, viņi sadarbojās dziesmu rakstīšanā. Vēlāk dziesmu parasti uzrakstīja viens no viņiem, ar minimālu partnera iesaisti. Pirms The Beatles kļuva slaveni, Lenons un Makartnijs vienojās, ka abi tiks norādīti kā autori dziesmām, ko saraksta viens vai abi no viņiem. Lenona—Makartnija dziesmām ir veidotas daudzas kaverversijas. Pēc Guinness World Records datiem, dziesmai Yesterday ir vairāk kaverversiju nekā jebkurai citai dziesmai.