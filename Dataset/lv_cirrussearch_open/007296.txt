Brescia Calcio (izrunā: [ˈbreʃʃa ˈkaltʃo]), plašāk zināms vienkārši kā Brescia, ir Itālijas futbola klubs no Brešas, pilsētas Lombardijā. Dibināts 1911. gadā. Pašlaik spēlē Itālijas B sērijā. Klubam pieder B sērijas rekords ar visvairāk tajā aizvadītajām sezonām (58) un sezonām pēc kārtas (18; no 1947.–1948. gada sezonas līdz 1964.–1965. gada sezonai). Komanda ir trīsreiz uzvarējusi B sērijā. Pie kluba panākumiem pieskaitāms arī Angļu-itāļu kauss, kuru tas ieguva 1994. gadā, finālā uzvarot Notts County ar 1–0. Kluba veiksmīgākā sezona Itālijas A sērijā bija 2000.–2001. gadā, kad tas ieguva septīto vietu un kluba sastāvā spēlēja 1993. gada Zelta bumbas ieguvējs Roberto Badžo. 2001. gadā klubs kvalificējās arī Intertoto kausam, kurā sasniedza finālu, tajā divreiz spēlejot neizšķirti, bet pēc viesos gūto vārtu likuma zaudējot Paris Saint-Germain. Senākā vēsturē klubs kopā ar Juventus ieņēma dalītu otro vietu grupā 1928.–1929. gada nacionālajā čempionātā, astoņus punktus aiz uzvarētājiem Bologna. Komandas krāsas ir zila ar baltu, mājas spēles tā aizvada Mario Rigamonti stadionā, kura ietilpība ir 16 743 skatītāju vietas.