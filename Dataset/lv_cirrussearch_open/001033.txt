Vorldparka (angļu: World Park Base) bija vissezonas polārstacija Rosa salā Antarktīdā. Staciju organizēja starptautiskā nevalstiskā organizācija Greenpeace un tā atradās Evansa ragā Makmerdo šauruma krastā. Vorldparkas izveidošana un uzturēšana bija viens no pašiem organizācijas apjomīgākajiem un ambiciozākajiem pasākumiem un prasīja ik gadu apmēram pusi no organizācijas pieejamajiem līdzekļiem. Galvenais projekta mērķis bija pievērst sabiedrības uzmanību vides stāvoklim Antarktīdā un veidus, kādā Antarktīdas līguma organizācijas veic pētījumus kontinentā. Pirmais mēģinājums uzbūvēt polārstaciju tika veikts 1986. gadā, bet sakarā ar nelabvēlīgajiem ledus apstākļiem piegādes kuģim Greenpeace neizdevās nokļūt līdz iecerētajai vietai. 1987. gadā kuģis spēja piestāt Rosas salas krastā un triju nedēļu laikā tika uzbūvēta bāze, kurā varēja pārziemot četru cilvēku komanda: mehāniķis, radiooperators, zinātnieks un mediķis. Misijas galvenais uzdevums bija pētīt un monitorēt Rosa salā izvietoto polārstaciju Makmerdo (24 km uz dienvidiem; lielākā kontinentā) un Skotas ietekmi uz vidi. Šajā laika periodā ar organizācijai pederošo ledlauzi Gondwana tika veikta dažādu objektu apsekošana Antarktīdā. Pārējo polārstacijas uzturošo dalībvalstu attieksme pret Greenpeace Antarktīdas projektu bija rezignēta. Tās brīdināja, ka forsmažora apstākļos tām nebūs pienākuma sniegt Vorldparkai palīdzību. Vorldparka darbu beidza 1991. gadā un 1992. gadā tika nojaukta un izvesta no kontinenta, sakopjot vidi un neatstājot stacijas pastāvēšanas pēdas. Šim piemēram tagad seko vairums Antarktīdā pētījumus veicošo valstu un organizāciju.