Magnētiskās levitācijas vilciens, pazīstams arī kā Maglev (saīsinājumā no angļu: magnetic levitation — "magnētiskā levitācija"), ir speciāls ātrgaitas vilciens, kas, atšķirībā no tradicionālajiem vilcieniem, izmantojot elektromagnētus, pārvietojas virs sliedēm, nesaskaroties ar tām. Magnētiskās levitācijas vilcieni, izmantojot magnētiskā lauka radīto spēku, var pacelties un pārvietoties virs dzelzceļa sliedēm, galvenokārt pateicoties supravadošu materiālu, elektromagnētu, diamagnētisma, kā arī no retzemju metāliem (piemēram, lantāna, neodīma, gadolīnija) gatavotu pastāvīgo magnētu pielietošanai. Šī iemesla dēļ magnētiskās levitācijas vilcieniem nav jāsaskaras ar berzes pretestību, kas tādējādi ļauj tiem sasniegt ievērojami lielāku ātrumu nekā tradicionālajiem vilcieniem. 2015. gadā Japānā tika uzstādīts jauns magnētiskās levitācijas ātrgaitas vilciena rekords — 603 kilometri stundā. Lai gan konceptuāli magnētiskās levitācijas vilcienu projekti tika izstrādāti jau 20. gadsimta sākumā, komerciāli pirmie šāda veida vilcieni parādījās vien 1980. gados, mūsdienās to praktiskais pielietojums lielākā vai mazākā mērogā ir novērojams tieši Rietumeiropā un Austrumāzijā.