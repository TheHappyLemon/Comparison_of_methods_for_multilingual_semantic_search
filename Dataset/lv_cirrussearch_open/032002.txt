Bītu paaudze (angļu: Beat Generation, burtiski "sistā paaudze") bija autoru grupa, kuru literatūra raksturoja un ietekmēja amerikāņu kultūru pēc Otrā pasaules kara. Vairums šo autoru darbu tika publicēti un kļuva slaveni 1950. gados. Galvenie bītu kultūras elementi ir tradicionālā stāstījuma noliegšana, garīgi meklējumi, Amerikas un Austrumu reliģiju izpēte, materiālisma noliegšana, filozofēšana par cilvēka dzīves jēgas un morāles tēmām, eksperimentēšana ar psihotropajām vielām, liberāli uzskati par seksualitāti un seksuāli brīva dzīvesveida praktizēšana. Alena Ginsberga dzejolis "Kauciens" (1956), Viljama Barouza romāns "Kailās brokastis" (1959) un Džeka Keruaka romāns "Ceļā" (1957) ir vieni no Bītu paaudzes literatūras labāk zināmajiem piemēriem. Darbu "Kauciens" un "Kailās brokastis" saturs ierosināja tiesas prāvas, kas palīdzēja beigt cenzūru un liberalizēt publicēšanas brīvību ASV.