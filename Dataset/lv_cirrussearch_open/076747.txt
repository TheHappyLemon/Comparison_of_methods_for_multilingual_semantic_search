Viktorijas sala (angļu: Victoria Island), arī Kitlineka (inuinnaktuna: Kitlineq) vai Kīlinika (inuītu: ᑮᓕᓂᖅ, Kiiliniq), ir liela sala Kanādas Arktiskajā arhipelāgā Kanādā. Lielākā daļa ietilpst Nunavutas teritorijā, ziemeļrietumu daļa — Ziemeļrietumu Teritorijās. Sala nosaukta Lielbritānijas karalienes (1867-1901) Viktorijas vārdā. Sala aizņem 217 291 km2 lielu platību — nedaudz lielāka par Baltkrieviju; tā ir otrajā vietā Kanādas Arktiskajā arhipelāgā (aiz Bafina Zemes) un astotajā vietā pasaulē. Uz salas ir daudz ezeru. Krasta līnija stipri izrobota, daudz lielu līču un pussalu. Salas ziemeļu piekraste atrodas neapdzīvotā Stefansona sala, ko no Viktorijas salas šķir tikai dažus simtus metrus platais Goldsmita šaurums. Bargā klimata dēļ uz salas dzīvo tikai apmēram 2200 iedzīvotāju. Divas vienīgās pastāvīgi apdzīvotās vietas ir Kembridžbeja (Ikaluktūtiaka) un Ulukhaktūka (Holmena).