Rolling in the Deep ir britu dziedātājas Adeles singls no otrā studijas albuma 21. Tas tika izdots 2010. gada 29. novembrī sadarbībā ar ierakstu kompāniju XL kā albuma vadošais singls. Rolling in the Deep guva kritiķu atzinību, kā arī komerciālus panākumus. 11 valstu topos singls ierindojās pirmajā vietā, vēl vairākās valstīs Rolling in the Deep iekļuva topa pirmajā pieciniekā. Šis bija dziedātājas pirmais ASV topos pirmo vietu sasniegušais singls, pirmo vietu tas ieguva arī Billboard Hot 100 topā, kur šajā pozīcijā tas noturējās 7 nedēļas. 2011. gadā tas bija piektais visvairāk pārdotais singls visā pasaulē ar 8,2 miljoniem pārdoto kopiju, pašlaik jau tikuši pārdoti vairāk nekā 10 miljoni. 2012. gada februārī Rolling in the Deep saņēma trīs Grammy balvas, tai skaitā kā gada ieraksts un gada dziesma.