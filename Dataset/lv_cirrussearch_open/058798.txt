Džerels "Džimijs" Floids Haselbainks (nīderlandiešu: Jerrel "Jimmy" Floyd Hasselbaink, dzimis 1972. gada 27. martā) ir Nīderlandes futbola treneris un bijušais futbolists, spēlēja uzbrucēja pozīcijā, bijis Nīderlandes futbola izlases dalībnieks. Dzimis Surinamā, vēlāk ar ģimeni pārcēlies uz Nīderlandi. Sākotnēji trenējies vārtsarga pozīcijā, bet vēlāk jau pārgāja uz uzbrucēja pozīciju. Sācis savu karjeru Nīderlandes komandās Telstar un AZ Alkmaar, pirms 1995. gadā pievienojās Portugāles komandai Campomaiorense. Gadu vēlāk viņš pievienojās citai Portugāles komandai Boavista. 1997. gadā izcīnījis Taça de Portugal trofeju. 1997. gada vasarā Haselbainks pievienojās Anglijas komandai Leeds United. 1998–99. gada sezonā kļuvis par Anglijas Premjerlīgas labāko vārtu guvēju. Vēlāk viņš tika pārdots Spānijas komandai Atletico Madrid. Savā pirmajā sezonā klubs izkrita no La Liga turnīra, un Haselbainks atgriezās Anglijā, lai spēlētu Chelsea komandā. Savā pirmajā sezonā viņš otro reizi kļuva par Premjerlīgas rezultatīvāko spēlētāju. 2004. gada vasarā Haselbainks pārcēlās uz Middlesbrough. Spēlējis ar komandu 2006. gada UEFA kausa finālā. 2006. gadā, kā brīvais aģents, viņš pievienojās jau ceturtajai Anglijas Premjerlīgas komandai – Charlton Athletic. Savu karjeru noslēdzis Anglijas čempionāta komandā Cardiff City. Ar Nīderlandes futbola izlasi piedalījies 1998. gada FIFA Pasaules kausā. Kopumā izlasē nospēlējis 23 mačus un guvis 9 vārtus. 2013. gadā Haselbainks kļuva par Beļģijas Otrās divīzijas kluba Royal Antwerp galveno treneri, kur viņš strādāja vienu sezonu. 2014. gada novembrī viņu apstiprināja par Anglijas League Two kluba Burton Albion treneri. Jau pirmajā sezonā viņš kļuva par līgas uzvarētāju un ieveda komandu pirmo reizi League One. Vēlāk bijis Queens Park Rangers un Northampton Town. 2021. gada 1. janvārī otro reizi kļuvis par Burton Albion treneri.