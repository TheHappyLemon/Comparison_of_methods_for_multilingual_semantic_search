Y paaudze, M paaudze, tūkstošgades paaudze, tūkstošgadnieki jeb mileniāļi (angļu: millenials, no millennium — 'tūkstošgade') ir demogrāfiskais slānis, kas nācis pēc X paaudzes. Tā ir paaudze, kas uzaugusi tehnoloģiju pārmaiņu laikmetā. Nav zināmi precīzi datumi, kad šī paaudze sākās vai beigsies. Demogrāfi un pētnieki paaudzes iedalījuma nolūkiem kā paaudzes dzimšanas gadus parasti nosaka 1980. gadu sākumu, bet kā paaudzes beigu dzimšanas gadus — 1990. gadu beigas (1981.–1996. gads pēc "Pew Research Center" datiem). Par termina “millenials” izgudrotājiem tiek uzskatīti rakstnieki Viljams Strauss (William Strauss) un Nīls Houvs (Neil Howe), kas pieminējuši tos grāmatās Generations: The History of America's Future, 1584 to 2069 (1991) un Millennials Rising: The Next Great Generation (2000).