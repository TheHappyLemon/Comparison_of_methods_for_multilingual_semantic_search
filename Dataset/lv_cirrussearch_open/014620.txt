Finns Hadsons (angļu: Finn Hudson) ir izdomāts tēls amerikāņu televīzijas seriālā "Radīti skatuvei" (Glee). Viņu attēloja aktieris Korijs Montīts. Pirmoreiz televīzijā F. Hadsons parādījās seriāla pilot sērijā 2009. gada 19. maijā. Pēdējoreiz seriālā viņš piedalījās 2013. gada 18. aprīlī (tā paša gada jūlijā Montīts nomira). Viņa pēdējā izpildītā dziesma bija Don't Stop Believin'. Seriāla piektās sezonas trešā sērija The Quarterback, kas tika pārraidīta 2013. gada 10. oktobrī, bija veltīta viņa piemiņai. Tēlu izveidoja un tālāk attīstīja "Radīti skatuvei" veidotāji Raiens Mērfijs, Breds Falčuks un Jans Brennans. F. Hadsons bija izdomātās Viljama Makinlija skolas ansambļa "Jaunais virziens" dalībnieks un viens no tā līderiem, kā arī skolas amerikāņu futbola komandas saspēles vadītājs. Seriāla laikā viņam ir bijušas attiecības ar vairākiem tēliem, ar vienu no ansambļa līderēm Reičelu Beriju (attēlo Lija Mišela) viņš arī saderinās. Pēc vidusskolas absolvēšanas viņš iestājās bruņotajos spēkos, kur gan nepavadīja ilgu laiku, vēlāk palīdzot Vilam Šusteram vadīt ansambli. Lai arī pirms tēlošanas seriālā K. Montīts nav bijis dziedātājs, seriālā viņa attēlotais tēls izpilda vairākus solo un duetus ansamblī, tāpat ansamblī dažreiz spēlē bungas. Par lomas atveidošanu K. Montīts ir saņēmis Ekrāna aktieru ģildes balvu kā daļa no aktieru sastāva un Teen Choice Award, tāpat bijis nominēts vairākām citām balvām.