"Viņas augstības slepenajā dienestā", dažkārt arī saukta par "Viņas majestātes slepenajā dienestā" (angļu: On Her Majesty's Secret Service), ir 1969. gada britu spiegu filma un Džeimsa Bonda filmu sērijas sestā filma. Britu specdienesta MI6 aģentu 007 pirmo un vienīgo reizi attēlo austrāliešu aktieris Džordžs Leizenbijs. Filmas sižets ir balstīts uz 1963. gada Iana Fleminga romānu ar tādu pašu nosaukumu. Filmas režisors ir Pīters R. Hants, kurš visās iepriekšējās filmās veica montāžu. Sākotnēji bija paredzēts, ka Leizenbijs Džeimsu Bondu attēlos 7 filmās, taču filmas uzņemšanas gaitā viņš paziņoja, ka piedalīsies tikai vienā filmā.