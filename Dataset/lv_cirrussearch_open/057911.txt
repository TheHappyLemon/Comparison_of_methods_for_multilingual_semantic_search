Sāra Blicava (angļu: Sara Blicavs; dzimusi 1993. gada 15. februārī) ir latviešu izcelsmes Austrālijas basketboliste, spēlē uzbrucējas pozīcijā. 2024. gadā pārstāv Austrālijas Women's National Basketball League klubu Southside Flyers. Visu karjeru aizvadījusi WNBL klubos, divas reizes kļuvusi par līgas čempioni Bendigo Spirit (2014) un Southside Flyers (2020) sastāvā. Austrālijas sieviešu basketbola izlases sastāvā 2015. gadā kļuvusi par Okeānijas čempioni, vēl ir izcīnījusi sudrabu 2017. gada un bronzu 2019. gada FIBA Āzijas kausā. Piedalījās 2020. gada olimpiskajās spēlēs Tokijā, kur Austrālijas izlase palika bez medaļām, zaudējot ceturtdaļfinālā ASV izlasei. Sāras tēvs Andris (Jaunzēlandē dzimis latviešu imigrantu dēls) un māte Keirena pārstāvējuši Austrālijas izlasi basketbolā un spēlējuši olimpiskajās spēlēs vai pasaules čempionātā. Brālis Mareks spēlē austrāliešu futbolu.