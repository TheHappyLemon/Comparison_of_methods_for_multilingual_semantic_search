Vikidati (angļu: Wikidata) ir brīvi papildināma zināšanu bāze, ko uztur Wikimedia Foundation organizācija. Tā ir paredzēta, lai nodrošinātu vienotu avotu dažādiem atvērto datu veidiem (piemēram, dzimšanas datumiem), kurus var izmantot Wikimedia projektos, kā Vikipēdija, un citur. Šajā pielietojuma veidā tā ir līdzīga Vikikrātuvei, kas nodrošina multimediju failu glabāšanu un pieeju visiem Wikimedia projektiem. Vikidatos atrodamā informācija ir brīvi izmantojama atbilstoši CC0 publiskā īpašuma deklarācijai. Vikidatu zināšanu bāze ir vikivietne, kuras pamatā ir MediaWiki programmatūra un vairāku MediaWiki paplašinājumu kopums, ko sauc par Wikibase.