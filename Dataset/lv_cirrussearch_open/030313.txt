Mušu virsdzimta (Muscoidea) ir viena no Calyptratae apakšsekcijas virsdzimtām, kas apvieno 4 mušu dzimtas. Šobrīd ir aprakstītas vairāk kā 7000 šīs grupas sugas, kas sastopamas visā pasaulē. Latvijā sastopamas sugas no visām mušu virsdzimtas dzimtām. Šajā virsdzimtā ir vairākas mušu sugas, kuru izplatība cieši saistīta ar cilvēku vidi. Turklāt dažu sugu izdzīvošana, iespējams, ir pilnībā atkarīga no cilvēku aktivitātēm. Pazīstamākā šīs grupas mušu suga ir istabas muša. Šīs grupas mušām ir raksturīga kustīga galva, kas var pagriezties visos virzienos, parasti apaļīgs, ovālas formas vēders, kuru sedz īsi sariņi.