"Fantastiskās būtnes — un kur tās meklēt" (angļu: Fantastic Beasts and Where to Find Them) ir 2016. gada Lielbritānijas un ASV kopražojuma fantāzijas filma. Filmas režisors ir Deivids Jeitss. Šī filma ir atvasinājums Harija Potera filmu sērijai, to producēja un scenāriju sarakstīja Dž. K. Roulinga, šī ir viņas debija kā scenāristei. Filmas pamatā ir viņas pašas 2001. gada tāda paša nosaukuma grāmata (parakstīta nevis ar Roulingas, bet ar galvenā varoņa Ņūta Skamandera vārdu). Galvenās lomas filmā atveido Edijs Redmeins, Ketrīna Voterstone, Dens Foglers, Elisone Sudola, Ezra Millers, Samanta Mortone, Džons Voits, Karmena Edžogo, Rons Perlmans un Kolins Ferels. Šī ir pirmā daļa "Fantastisko būtņu" sērijā un kopumā devītā filma par Dž. K. Roulingas burvju pasauli. Filmas pirmizrāde norisinājās 2016. gada 10. novembrī Ņujorkā, kur arī notiek filmas darbība. Pasaules pirmizrāde norisinājās tā paša gada 18. novembrī. Filma pārsvarā ieguva pozitīvas kritiķu atsauksmes un kopumā nopelnīja 814 miljonus US$, tādējādi kļūstot par astoto vispelnošāko filmu 2016. gadā. Filma tika nominēta piecām BAFTA kino balvām iegūstot labākā mākslinieka inscenētāja balvu, tāpat tā tika nominēta divām Amerikas Kinoakadēmijas balvām iegūstot balvu kategorijā "Labākie kostīmi", kļūstot par pirmo no pēc Dž. K. Roulingas darbu motīviem veidotajām filmām, kas saņēmusi Kinoakadēmijas balvu.