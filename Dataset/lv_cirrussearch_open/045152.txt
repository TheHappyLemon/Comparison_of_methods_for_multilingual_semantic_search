Huans Sebastjans Elkano (spāņu: Juan Sebastián Elcano; dzimis apmēram 1486. gadā, miris 1526. gada 4. augustā) bija Spānijas jūrasbraucējs, pirmās ekspedīcijas apkārt Zemeslodei dalībnieks un vadītājs ekspedīcijas noslēgumā. Pirms kļuva par jūrasbraucēju, Elkano bija militārajā dienestā: karojis Itālijā, bet 1509. gadā piedalījās Spānijas militārajā ekspedīcijā pret Alžīru. Pēc tam apmetās Seviļā un kalpoja par jūrnieku uz tirdzniecības kuģiem. 1519. gadā Elkano pievienojās Fernāna Magelāna ekspedīcijai kā stūrmanis vienā no tās pieciem kuģiem. Ekspedīcija startēja 20. septembrī un tās mērķis bija sasniegt Austrumāziju (Moluku salas), dodoties nevis austrumu, bet rietumu virzienā. Tika šķērsots Atlantijas okeāns, izbraukts šaurums starp Dienvidameriku un Ugunszemi (nosaukts par Magelāna šaurumu) un 1520. gada 28. novembrī sasniegta Dienvidu jūra, ko Magelāns nosauca par Kluso okeānu. Pēc smaga ceļa pāri Klusajam okeānam ekspedīcija, zaudējusi divus kuģus un daudzus jūrniekus, 1521. gada 16. martā sasniedza Filipīnas. Neveiksmīgā kaujā ar vietējiem iedzīvotājiem 27. aprīlī gāja bojā Fernāns Magelāns un ekspedīcijas vadību pēc Moluku salām (kur viens kuģis tika pamests) pārņēma Huans Sebastjans Elkano. Spānijā tā atgriezās ar vienu kuģi un 18 jūrnieku komandu (ekspedīcijas sākumā to skaits bija 241), kļūstot par pirmo, kas spējusi apkuģot apkārt zemeslodei. Brauciens noslēdzās 1522. gada 6. septembrī, gandrīz 3 gadus pēc tā sākuma. Kopējais kuģojuma garums tiek lēsts ap 80 000 km garumā. Lai gan tieši Elkano bija tas, kurš vadīja ekspedīciju tās beigu daļā un sasniedza Spāniju, tomēr vēstures avotos šis jūrasbrauciens tiek dēvēts par Magelāna kuģojumu. Ekspedīcija pierādīja, ka Zemes forma ir sfēriska un Pasaules okeāns — vienots. 1525. gadā Elkano devās jaunā līdzīga maršruta ekspedīcijā, ko vadīja Garsija Hofre de Loaisa. Viņš bija kapteinis uz viena no tās septiņiem kuģiem. Šī ekspedīcija izvērtās vēl smagāka par iepriekšējo, un pēc admirāļa Loaisas nāves 1526. gada 30. jūlijā Elkano tika iecelts par tās vadītāju. Taču arī Elkano bija smagi slims un mira 6. augustā Klusajā okeānā, divas nedēļas pirms kuģi sasniedza tuvāko sauszemi. No šīs ekspedīcijas dalībniekiem tikai daži atgriezās Spānijā.