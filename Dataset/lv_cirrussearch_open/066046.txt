Čenāba (angļu: Chenab River, urdu: دریائے چناب, hindi: चनाब नदी) ir apmēram 1200 kilometrus gara upe Indijā un Pakistānā. Satekot ar Satledžu, izveido Indas pieteku Pandžnādu. Senatnē saukta par Čandrabhāgu jeb Asikni, pieminēta jau Vēdās. Sākas Himalajos, Indijas teritorijā. Pakistānā tek pa līdzenumu un ir viena no svarīgākajām Pendžābas upēm. Galvenokārt tek dienvidrietumu virzienā. Upes ūdeņus izmanto apmēram 200 000 ha lauksaimniecības zemju apūdeņošanai. Lielākās pietekas — Džheluma, Rāvi. Pie upes atrodas Pakistānas pilsētas Vazīrābāda, Činiota, Multāna, Muzafargarha.