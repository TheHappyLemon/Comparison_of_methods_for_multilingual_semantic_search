Frankfurtes grāmatu gadatirgus (vācu: Frankfurter Buchmesse) ir ikgadēja izdevējdarbības izstāde, kas notiek Frankfurtes izstāžu centrā (vācu: Messe Frankfurt) Vācijā. Tā notiek piecas dienas oktobra vidū un tiek uzskatīta par lielāko grāmatu izstādi pasaulē (ap 7000 stendu no apmēram 100 valstīm, vairāk par 280 000 apmeklētāju). Izstādē ar saviem stendiem piedalās ne vien izdevniecības, bet arī valstis (tai skaitā vairākkārt arī Latvija; tāpat regulāri izstādē piedalās arī Latvijas lielākās izdevniecības un poligrāfijas uzņēmumi). Katru gadu kāda no valstīm ir izstādes īpašā viesa statusā un tai tiek veltīts speciāls izstāžu centra paviljons. 2011. gadā Frankfurtes grāmatu gadatirgus īpašais viesis bija Īslande un tās literatūra.