Hanzas Parlaments ir biedrība, kas apvieno vairāk nekā 50 tirdzniecības un rūpniecības, un amatniecības kameras un līdzīgas organizācijas visā Baltijas jūras reģionā. Kopīgais mērķis ir stiprināt mazos un vidējos uzņēmumus (MVU). Centrālais birojs sākotnēji atradās Kopenhāgenā, bet nu jau vairākus gadus darbojas Hamburgā, kur biedrība ir arī reģistrēta kā bezpeļņas organizācija. Hanzas Parlamenta darbība aizsākās 1990. gadu sākumā, un kopš 1994. gada tās ietvaros tiek veikti konkrēti Eiropas Savienības (ES) struktūrfondu finansēti projekti. Eiropas Savienības paplašināšanās 2004. gadā ievērojami pastiprināja sadarbību ar valstīm Eiropas austrumu reģionos un šobrīd Hanzas Parlamentu pārstāv biedri no 11 valstīm: Norvēģijas, Zviedrijas, Somijas, Krievijas, Igaunijas, Latvijas, Lietuvas, Baltkrievijas, Polijas, Dānijas un Vācijas. Hanzas-Parlamenta priekšsēdētājs ir Dr. Jirgens Hogeforsters (Dr. Jürgen Hogeforster). Hanzas-Parlaments tika nodēvēts vēsturiskās Hanzas savienības vārdā — starptautiskas un veiksmīgas organizācijas viduslaikos. Tomēr tas salīdzinājumā ar "seno" Hanzu, kas bija aktīva arī tālos rietumos, piemēram, Brigē (Beļģija) vai Anglija, apvieno valstis ap Baltijas jūru (Dānija, Vācija, Polija, Latvija, Lietuva, Igaunija, Krievija, Baltkrievija, Somija, Zviedrija un Norvēģija). Lai panāktu ciešāku sadarbību starp MVU sektoru un akadēmiskajām institūcijām, kvalifikāciju pilnveidošanai MVU un pētniecības jomā, Hanzas Parlaments nodibināja Baltijas Jūras akadēmiju (Baltic Sea Academy), kas uzsāka savu darbību 2010. gadā, apvienojot nu jau 17 augstskolas un universitātes no 9 valstīm.