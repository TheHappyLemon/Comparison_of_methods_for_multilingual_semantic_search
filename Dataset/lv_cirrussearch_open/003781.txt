Šis raksts ir par futbola klubu. Par basketbola klubu skatīt rakstu FC Barcelona (basketbola klubs). Futbol Club Barcelona (izrunā: [fubˈbɔɫ ˈkɫub bərsəˈɫonə]), pazīstams kā FC Barcelona vai Barça (izrunā: [ˈbar.sə]), ir Barselonā (Katalonijā, Spānijā) bāzēts sporta klubs, kurš vislabāk ir atpazīstams kā futbola klubs. 1899. gada 22. oktobrī Žoans Gampers, šveiciešu grāmatvedis, kurš tajā laikā dzīvojā Barselonā, ievietoja avīzē sludinājumu ar vēlmi dibināt futbola klubu. Atsaucās vienpadsmit entuziasti no Šveices, Anglijas un Spānijas, un 1899. gada 29. novembrī tika nodibināts futbola klubs Barcelona. Laika gaitā klubs kļuva par kataloniešu īpašumu un, atšķirībā no daudziem citiem sporta klubiem, FC Barcelona pieder tās atbalstītājiem. Klubs ir kļuvis par Katalonijas kultūras simbolu, un tā moto ir Més que un club ("Vairāk nekā klubs"). FC Barcelona fani ir pazīstami kā "kules" (cules), kas ir atvasinājums no kataloniešu valodas vārda Cul (latviešu: pakaļa). Kluba stadions ir Camp Nou, celts 1954. gadā, un ir lielākais pēc ietilpības stadions Eiropā un otrais lielākais pasaulē. FC Barcelona ir otrais vislabāk zināmais Spānijas La Liga futbola klubs. 1928. gadā klubs pirmo reizi kopā ar Real Madrid un Athletic Bilbao piedalījās Spānijas La Liga čempionātā. FC Barcelona ir viena no trīs klubiem (pārējie divi ir Athletic Bilbao un Real Madrid), kurš nekad nav izkritis no Spānijas augstākās futbola līgas. Jau pirmās sezonas beigās 1929. gadā, Barcelona kļuva par pirmajiem Spānijas čempioniem. Klubā ir iekļautas vēl 3 profesionālas sporta komandas: basketbolā — FC Barcelona; handbolā — FC Barcelona-Cifec; hokejā uz skrituļslidām — FC Barcelona Sorli Discau. Ir arī vairākas spēcīgas komandas amatieru līmenī šādos sporta veidos: telpu futbolā, regbijā, sieviešu basketbolā, sieviešu futbolā un ratiņkrēslu basketbolā. Šos sporta veidus pārstāv: FCB Rugby, UB-Barça un FC Barcelona-Institut Guttman. Pārējās amatieru komandas piedalās šādos sporta veidos: hokejā, vieglatlētikā, beisbolā, riteņbraukšanā, lauka hokejā, daiļslidošanā un volejbolā.