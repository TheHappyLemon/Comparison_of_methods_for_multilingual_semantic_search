Dinamo stadions (baltkrievu: Стадыён Дынама) ir futbola stadions Minskā, Baltkrievijā. Te savas mājas spēles aizvada Baltkrievijas futbola izlase un FC Minsk. Stadionā oficiāli ir 40 tūkstoši sēdvietu, tomēr augšējā daļa drošības iemeslu dēļ netiek izmantota, tāpēc stadionā reāli ir vietas 34 tūkstošiem skatītāju. Atvērts 1934. gadā, pēc pieciem gadiem tika veikta stadiona paplašināšana. Otrā pasaules kara laikā tika sagrauts, no 1947. līdz 1954. gadam tika uzcelts no jauna. Lielāko rekonstrukciju piedzīvojis 20. gadsimta 70. gadu beigās pirms 1980. gada vasaras olimpisko spēļu, kad šis bija viens no stadioniem, kur notika futbola turnīrs (tika aizvadīta arī viena ceturtdaļfināla spēle). 2012. gada oktobrī stadions tika slēgts rekonstrukcijai, 2014. gadā tika atvērts. No 1934. līdz 2008. gadam te savas mājas spēles aizvadīja Minskas "Dinamo" futbola klubs. Stadionā Eiropas kausu spēles aizvada tie Baltkrievijas klubi, kuru stadioni neatbilst UEFA prasībām.