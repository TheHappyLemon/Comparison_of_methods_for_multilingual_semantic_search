Ralfs izposta internetu (angļu: Ralph Breaks the Internet) ir 2018. gada ASV datoranimācijas filma, kuras režisori ir Ričs Mūrs un Fils Džonstons. Filmā Ralfs un viņa draudzene Vanelope dodas internetā, lai uzzinātu, kā labot Vanelopes bojāto spēļu automātu. Filma ir turpinājums 2012. gada filmai "Ralfs-postītājs". Oriģinālvalodā lomas ieskaņojuši Džons Reilijs, Sāra Silvermane, Gala Gadota, Džeks Makbraiens, Džeina Linča un Eds O'Nīls, bet latviski – Ģirts Šolis, Santa Didžus, Linda Leen, Ērika Eglija un Artūrs Putniņš. Filma tika nominēta 91. Kinoakadēmijas balvai kategorijā "Labākā animācijas filma", kur tā zaudēja filmai "Zirnekļcilvēks: Ceļojums Zirnekļpasaulē".