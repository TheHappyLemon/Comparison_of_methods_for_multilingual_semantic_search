Latviju 2008. gada vasaras olimpiskajās spēlēs pārstāvēja 50 sportisti 11 sporta veidos. Šīs bija devītās vasaras olimpiskās spēles, kurās piedalās Latvijas komanda. Latvijas sportisti izcīnīja trīs medaļas — Māris Štrombergs zeltu BMX riteņbraukšanā, Ainārs Kovals sudrabu šķēpa mešanā un Viktors Ščerbatihs bronzu svarcelšanā. Latvijas karognesējs atklāšanas ceremonijā bija šķēpa metējs Vadims Vasiļevskis, viņš bija Latvijas karognesējs arī 2004. gada olimpiskajās spēlēs. Latvijas karognesējs noslēguma ceremonijā bija Māris Štrombergs.