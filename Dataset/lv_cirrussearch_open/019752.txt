Narcises (Narcissus) ir amariļļu dzimtas ģints. Sugu skaits ģintī ir nenoteikts; ģintī pēc dažādu speciālistu domām ir no 26 līdz pat 60 sugām. Savvaļā liela narcišu sugu daudzveidība ir sastopama Pireneju pussalā, lai gan to dabiskais izplatības areāls ir arī citas Dienvideiropas valstis (arī Francija), Ziemeļāfrika un Dienvidrietumāzija. Latvijā narcises savvaļā nav sastopamas, toties tās plaši audzē dārzos. Visas Narcissus ģints sugas ir indīgas, jo satur alkoloīdu likorīnu. Tas atrodams visā augā, īpaši sīpolos. Saindēšanās parasti notiek, ja narcišu sīpoli noturēti par dārza sīpoliem Allium cepa un pagatavoti ēdienā. Rūgtā garša parasti pasargā no letālu dozu uzņemšanas.