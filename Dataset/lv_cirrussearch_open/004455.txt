Oktoberfest (vācu: — ‘Oktobra svētki’) ir 16 dienu ilgs ikgadējs festivāls Minhenē, Bavārijā, Vācijā. Festivāls ilgst no septembra beigām līdz oktobra sākumam. Tas ir viens no populārākajiem svētkiem Vācijā un visapmeklētākais pasākums pasaulē, to ik gadu apmeklē ap 6 miljoni cilvēku. Oktoberfest ir svarīga Bavārijas kultūras dzīves sastāvdaļa. Pilsētās citur pasaulē tiek rīkoti Oktoberfest svinēšanas pasākumi, kas tiek organizēti pēc Minhenē notiekošajiem svētkiem. Pirmoreiz Oktoberfest notika 1810. gadā par godu Bavārijas prinča Ludviga I un kāzām ar Saksijas-Hildburghauzenes Terēzi. Oktoberfest Minhenē parasti ilgst 16 dienas un beidzas oktobra pirmajā svētdienā. 1994. gadā programma tika izmainīta, lai svētku beigšanās datums būtu Vācijas atkalapvienošanās dienā 3. oktobrī. Ja Oktoberfest beigšanās iekrīt 1. vai 2. oktobrī, tad pasākums tiek pagarināts līdz 3. oktobrim, kas ir Vācijas apvienošanās gadadiena. Tas nozīmē, ka pasākums ilgst 17 dienas, ja 1. svētdiena ir 2. oktobrī, un 18 dienas, ja 1. svētdiena ir 1. oktobrī.