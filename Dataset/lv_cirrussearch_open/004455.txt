Otavas "Senators" (angļu: Ottawa Senators, franču: Les Sénateurs d'Ottawa) ir profesionāls Kanādas hokeja klubs, kas ir bāzēts Otavā, Ontārio provincē, Kanādā. Klubs spēlē Nacionālās hokeja līgas Austrumu konferences Atlantijas okeāna divīzijā. Tas tika dibināts 1990. gadā un kopš 1992. gada spēlē NHL. Savas pastāvēšanas vēsturē "Senators" ne reizi nav ieguvuši Stenlija kausu, 1 reizi ir kļuvuši par konferences uzvarētājiem un 4 reizes — divīzijas čempioniem. Mājas spēles komanda aizvada Canadian Tire Centre hallē. Komandā ir spēlējuši arī latviešu hokejisti Sergejs Žoltoks un Kaspars Daugaviņš.