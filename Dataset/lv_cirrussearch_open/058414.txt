Pasaules čempionāts florbolā sievietēm ir galvenais sieviešu florbola izlašu turnīrs pasaulē. Tajā tiek noteikta pasaules spēcīgākā valstsvienība. Turnīru organizē Starptautiskā Florbola federācija (IFF). Pasaules čempionāts kopš 1997. gada notiek reizi divos gados. Sākotnēji čempionāts tika aizvadīts maijā un jūnijā, bet kopš 2009. gada parasti notiek decembrī vai novembra beigās. Kopš 2011. gada finālturnīrā piedalās 16 izlases. Visvairāk reizes ir uzvarējusi Zviedrijas izlase. Par pasaules čempionēm ir kļuvušas arī Somijas un Šveices florbolistes. Līdz šim medaļas ir izcīnījušas piecu valstu izlases. Čempionātā regulāri piedalās arī Latvijas izlase, kuras augstākais sasniegums līdz šim ir 4. vieta 2007. gada čempionātā. 2001. gadā čempionāts notika Latvijā.