Dominiks Landertingers (vācu: Dominik Landertinger; dzimis 1988. gada 13. martā) ir austriešu biatlonists. Biatlonista karjeru sācis 1999. gadā. Piedalījies 2010. gada ziemas olimpiskajās spēlēs, bija sudraba medaļas ieguvējs stafetes sacensībās Austrijas izlases sastāvā, pēc četriem gadiem Sočos izcīnīja sudrabu sprintā un bronzu stafetē. 2018. gada ziemas olimpiskajās spēlēs Phjončhanā ieguva bronzas medaļu 20 km individuālajā distancē. Kopš 2009. gada piedalās pasaules čempionātos. Izcīnījis vairākas medaļas — 2009. gadā zeltu masu startā un sudrabu stafetē, 2016. gadā sudraba medaļu 20 km individuālajās sacensībās un 2017. gadā bronzu stafetes komandas sastāvā. 2020. gada Pasaules čempionātā Antholcā izcīnīja bronzas medaļu 20 km individuālajā distancē. 2012.—2013. gada Pasaules kausa sezonas kopvērtējumā ierindojies 3. vietā, 2008.—2009. gada sezonā ieguva mazo Kristāla globusu masu startā.