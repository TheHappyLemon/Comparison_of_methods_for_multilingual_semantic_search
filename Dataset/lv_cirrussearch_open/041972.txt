Agata Lovīsa de la Mīle, pirms laulībām Brumengēbere vai Brunnengrēbere (Brumengeber / Brunnengräber) (vācu: Agatha Lovisa de la Myle; dzimusi 1724. gada 30. augustā, mirusi 1787. gada 1. septembrī) bija vācbaltiešu izcelsmes literāte, rakstījusi vāciski un latviski. Dzimusi Kurzemē, mācītāja Andresa Brumengēbera un Ģetrūdes Elizabetes de la Mīles ģimenē. 1750. gadā apprecējās ar brālēnu, kapteini Kārli Johanu de la Mīlu. 1762. gadā no Tukuma pārcēlās uz Zviedrijas provinci Somiju, kur nodzīvoja līdz mūža galam. Sarakstījās ar citām tālaika personām, piemēram, profesoru Gellertu Leipcigā. Zviedrijas karaļa Gustava III kronēšanai veltījusi darbu Lofqväden. Sūtījusi dzejoļus Kurzemes hercogam Bīronam, tostarp latviešu valodā. Zviedru dzejnieks Juhans Henriks Čelgrēns (Johan Henric Kellgren) nosaucis de la Mīli par "Kurzemes Sapfo".