Timotijs Saimons Rots (angļu: Timothy Simon Roth; dzimis 1961. gada 14. maijā) ir angļu aktieris un režisors. 1980. gados sāka piedalīties spēlfilmās un televīzijas seriālos. Plašāku atpazīstamību ieguva pēc lomām filmās "Pavārs, zaglis, viņa sieva un viņas mīļākais" (1989), Vincent & Theo (1990) un Rosencrantz & Guildenstern Are Dead (1990). Rots vairākas reizes sadarbojies ar Kventinu Tarantīno, piedaloties filmās "Trakie suņi" (1992), "Lubene" (1994), "Četras istabas" (1995) un "Pretīgais 8nieks" (2015). Par lomu filmā "Robs Rojs" (Rob Roy, 1995), viņš saņēma BAFTA kino balvu kā labākais aktieris otrā plāna lomā, kā arī tika nominēts Zelta globusa balvai un Amerikas Kinoakadēmijas balvai tajās pašās kategorijās. Viņa kā režisora debija ir 1999. gada filma The War Zone, kas saņēmusi vairākus apbalvojumus. Vēl viņš filmējies filmās "Leģenda par pianistu" (The Legend of 1900, 1998), "Pērtiķu planēta" (2001), Skellig (2009). Atveidojis Kela Laitmena lomu Fox seriālā "Melu teorija" un Džimu Vortu / Džeku Devlinu Sky Atlantic seriālā Tin Star. Rots Marvel Cinematic Universe filmā "Nepārspējamais Halks" (2008) atveidojis Emīlu Blonski.