Herberts Džordžs Velss (angļu: Herbert George Wells, dzimis 1866. gada 21. septembrī, miris 1946. gada 13. augustā) bija angļu rakstnieks, viens no zinātniskās fantastikas literatūras pamatlicējiem. Viņa pazīstamākie darbi ir romāni "Laika mašīna" (The Time Machine: An Invention, 1895), "Doktora Moro sala" (The Island of Doctor Moreau, 1896), "Neredzamais cilvēks" (The Invisible Man: A Grotesque Romance, 1897), "Pasauļu karš" (The War of the Worlds, 1898), "Pirmie cilvēki uz Mēness" (The First Men in the Moon, 1901). Visi šie darbi tulkoti arī latviešu valodā. Mūsdienās vispazīstamākie ir tieši Velsa agrīnie darbi, kas tapuši 19. gs. beigās un 20. gs. sākumā, kurus Velss pats dēvēja par "zinātniskajiem romāniem" (scientific romances). Velss kopumā uzrakstījis aptuveni 40 romānus, kā arī vairākus desmitus īsos un garos stāstus, no kuriem vislabāk zināmais ir "Aklo zeme" (The Country of the Blind, 1911). Uzskatu ziņā Velss bija pazīstamas kā sociālists, redzams Fabiāņu biedrības biedrs. Bieži, bet ne vienmēr, propagandēja pacifistiskus uzskatus. 1933. gadā paredzēja, ka 1940. gada janvārī sāksies pasaules karš. 1940. gadā publicēja darbu "The New World Order" (Jaunā pasaules kārtība), kurā iestājās par Pasaules valdības izveidi.