Karstens Varholms (norvēģu: Karsten Warholm; dzimis 1996. gada 28. februārī) ir Norvēģijas vieglatlēts, startē 400 m barjerskriešanas sacensībās, kā arī garā sprinta distancēs. Viņš ir pašreizējais pasaules rekordists ar rezultātu 45,94 sekundes, kas tika sasniegts, uzvarot 2020. gada olimpiskajās spēlēs, kas notika Tokijā 2021. gadā. K. Varholms ir arī trīskārtējais Pasaules čempions (2017, 2019, 2023) un divkārtējs Eiropas čempions (2018, 2022) 400 m barjerskrējienā. Pirmo reizi pasaules rekordu 400 m barjerskrējienā K. Varholms laboja savās 2021. gada pirmajās sacensībās 1. jūlijā Bislett stadionā Oslo, pārspējot Kevina Janga 1992. gada Barselonas olimpiskajās spēlēs uzstādīto rekordu, jauno rekordu noskrienot 46,70 sekundēs. 2020. gada olimpiskajās spēlēs, kas notika Tokijā 2021. gadā, viņam izdevās pārspēt šo paša uzstādīto rekordu par nepieredzēti lielu starpību — 0,76 sekundēm, jauno rekordu noskrienot 45,94 sekundēs. K. Varholms ir uzvarējis trijos Pasaules čempionātos (2017, 2019, 2023) un divos Eiropas čempionātos (2018, 2022), tāpat viņš ir Eiropas čempions telpās 400 m distancē bez šķēršļiem, izcīnījis medaļas 400 m barjerskrējienā, 400 m un daudzcīņā dažādu vecumu Eiropas jaunatnes čempionātos.