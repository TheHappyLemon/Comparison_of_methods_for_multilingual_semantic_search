Karluku valodas vai Turkestānas tjurku valodas ir viena no tjurku valodu saimes apakšgrupām, kurā ietilpst 4 dzīvās valodas ar kopējo runātāju skaitu ap 43 miljoniem. Izplatītas plašā reģionā Centrālāzijā no Uzbekistānas rietumos līdz Ķīnas Siņdzjanas reģionam austrumos. Lielākās valodas pēc runātāju skaita ir uzbeku valoda (29 miljoni) un uiguru valoda (10 miljoni). Grupa nodēvēta pēc karluku tautas, kas 5.—15. gadsimtā apdzīvoja plašas teritorijas Irtišas augštecē un Vidusāzijā un kas ir mūsdienu uzbeku un uiguru priekšteči.