Johans Valentīns Mēders (vācu: Johann Valentin Meder; dzimis 1649. gada 3. maijā, miris 1719. gada jūlijā) bija baroka laika vācu komponists, ērģelnieks un dziedātājs, kurš daļu no mūža pavadījis Rīgā. No 1710. līdz 1719. gadam — Rīgas Doma ērģelnieks. Dzimis mūsdienu Tīringenē mūziķa ģimenē. No 1666. gada mācījies teoloģiju Leipcigā, vēlāk pārcēlies uz Jēnu. Darbojies Gotā (1671), Brēmenē (1672—1673), Hanburgā (1673), vēlāk Kopenhāgenā un Lībekā, kur 1674. gadā tikās ar Bukstehūdi. No 1674. līdz 1680. gadam darbojās ģimnāzijā Tallinā, no 1687. līdz 1698. gadam — Dancigā, līdz, īsu laiku pavadījis Kēnigsbergā, 1700. gadā ieradās Rīgā, kur nodzīvoja līdz mūža beigām. Apmēram 130 darbu autors. To vidū radījis 12 mesas, 4 pasijas, 5 magnifikātus un daudz motešu. Rakstījis arī laicīgu mūziku dziesmuspēli, divas operas, operu-baletu, vokālos skaņdarbus un kamerkompozīcijas. Tāds pats vārds un uzvārds bija vācu komponistam Johanam Gabrielam Mederam (Johann Gabriel Meder), kurš dzimis 1729. gadā netālu no Erfurtes un darbojās Amsterdamā līdz 1800. gadam.