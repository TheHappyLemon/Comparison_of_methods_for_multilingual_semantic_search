Frīdrihs Vilhelms Jozefs Šellings (vācu: Friedrich Wilhelm Joseph Schelling; dzimis 1775. gada 27. janvārī, miris 1854. gada 20. augustā) bija vācu ideālisma filozofs. Šellings filozofijas vēsturē parasti tiek novietots starp viņa skolotāju Fihti un jaunības biedru, vēlāk sāncensi Hēgeli. Šellinga filozofijas interpretēšana nav viegla, jo viņa uzskati dzīves laikā vairākārt mainījušies. Strādājis universitātēs Jēnā, Vircburgā, Erlangenē, Minhenē un Berlīnē. Bija precējies ar Augusta Šlēgeļa šķirto sievu Karolīni.