The Common Linnets ir Nīderlandes mūzikas grupa, kuras sastāvā ir Ilse Delange un Veilons. Grupa tika izveidota 2013. gadā speciāli koncertam De Grolsch Veste stadionā un dalībai 2014. gada Eirovizijas dziesmu konkursā, tomēr abi mākslinieki ir pazinuši viens otru jau ilgu laiku pirms dueta nodibināšanas. Abi mūziķi ir no Nīderlandes austrumiem, kuru iedzīvotāji dažkārt tiek saukti par heikneuters, kas ir atvasināts vārds no dziedātājputna kneu, kas angliski ir pazīstams kā common linnet (kaņepītis), no kā arī cēlies grupas nosaukums. 2013. gada 25. novembrī tika paziņots, ka The Common Linnets pārstāvēs Nīderlandi 2014. gada Eirovīzijā ar dziesmu Calm After the Storm. Pirmā dziesmas prezentācija notika 2014. gada 12. martā, nākamajā dienā arī tika izdota dziesmas fināla versija. Savā Eirovīzijas pusfinālā grupa ierindojās 1. vietā, 2014. gada 10. maija notikušajā finālā viņi ieņēma 2. vietu, atpaliekot no uzvarētājas Končitas Vurstas par 52 punktiem. Dienu pirms fināla duets izdeva debijas studijas albumu The Common Linnets.