Džefrijs Prestons Beizoss (angļu: Jeffrey Preston Bezos; [ˈbeɪzoʊs]; dzimis 1964. gada 12. janvārī) ir amerikāņu tehnoloģiju uzņēmējs un investors. Viņš ir nozīmīgi ietekmējis elektroniskās uzņēmējdarbības attīstību kā Amazon.com dibinātājs un izpilddirektors. Amazon.com ir tiešsaistes interneta veikals grāmatām un arī citām preču un pakalpojumu grupām, ieskaitot video straumēšanas pakalpojumus. Tas kļuva par lielāko interneta veikalu un par modeli pārdošanai internetā. Beizosa citas uzņēmējdarbības intereses saistītas ar kosmiskās aviācijas un laikrakstu nozari. 2000. gadā viņš dibinājis un finansējis kosmiskās aviācijas projektēšanas un ražošanas uzņēmumu Blue Origin, 2015. gadā uzsākot testa lidojumus kosmosā un plāno komerciālu suborbitālu cilvēka lidojumu 2018. gada sākumā. 2013. gadā Beizoss iegādājās laikrakstu The Washington Post. Vairāki citi uzņēmumi tiek pārvaldīti ar Bezos Expeditions starpniecību. 2016. gada jūnijā Beizosa īpašumi tika vērtēti 63,3 miljardu ASV dolāru apjomā. Nesenā Amazon akciju cenu pieauguma rezultātā viņš Forbes miljardieru sarakstā pakāpās uz ceturto vietu. 2018. gada novembrī tika novērtēts, ka Beizosa bagātība pārsniedza 100 miljardus ASV dolāru, kā rezultātā Beizoss nonāca Forbes miljardieru saraksta pirmajā vietā. Pēc Forbes datiem uz 2019. gada 6. jūliju viņa bagātība bija 159,5 miljardu ASV dolāru apjomā.