Serhio Ramoss Garsija (spāņu: Sergio Ramos García; dzimis 1986. gada 30. martā) ir Spānijas futbolists, spēlē aizsarga pozīcijā, bijis Spānijas futbola izlases dalībnieks. Kopš 2023. gada pārstāv Spānijas La Liga klubu Sevilla FC. No 2021. gada līdz 2023. gadam Ramoss pārstāvēja Francijas Ligue 1 klubu Parīzes "Saint-Germain". Savu karjeru sācis Sevilla FC komandā. 2005. gadā pievienojies Madrides "Real". 16 sezonu laikā (no kurām sešas sezonas bija kapteinis) Ramoss izcīnīja 5 La Liga titulus un četrus UEFA Čempionu līgas kausus. 2021. gada jūlijā Ramoss noslēdza divu gadu līgumu ar Parīzes "Saint-Germain". Spānijas izlases sastāvā kļuvis par divkārtēju Eiropas čempionu (2008, 2012), kā arī izcīnījis uzvaru 2010. gada FIFA Pasaules kausā. 2019. gada 12. oktobrī kļuva par Spānijas izlasē visvairak spēļu aizvadījušo futbolistu. 2023. gada februārī paziņoja, ka ir beidzis karjeru Spānijas izlasē. Kopumā izlasē aizvadījis 180 spēles un guvis 23 vārtus.