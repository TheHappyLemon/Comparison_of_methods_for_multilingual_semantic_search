Fanjāno ezers (spāņu: Lago Fagnano) vai Kami (selknamu: Kami — ‘iegarenais’) ir liels ezers Ugunszemes arhipelāgā. Izvietojies Ugunszemes Lielās salas dienvidos Darvina Kordiljeras priekškalnēs. Ezera lielākā austrumu daļa ietilpst Argentīnas Tjerras del Fuego provincē, bet mazākā rietumu daļa — Čīles Magaljanesas reģionā. Fjordveidīgs glaciālas izcelsmes ezers, izstiepts austrumu—rietumu virzienā un aizņem daļu no Magelāna—Fanjāno lūzuma zonas. Ezeram pārsvarā ledāju barošanas režīms. Ietek vairākas nelielas upītes, iztek 11 km garā Asopardo upe uz Magelāna šauruma Admiralitātes līci. Daļa ezera ietilpst Ugunszemes nacionālā parka teritorijā. Ezera krastus kopš 14. gadsimta apdzīvojuši selknami un tas ieņēmis nozīmīgu vietu viņu mitoloģijā. Tagadējais nosaukums dots par godu salesiešu priesterim Hosē Fanjāno, kurš bija pirmais apustuliskais administrators Patagonijā un Ugunszemē. Vienīgā apdzīvotā vieta krastā ir Tolvinas pilsēta ezera austrumu galā.