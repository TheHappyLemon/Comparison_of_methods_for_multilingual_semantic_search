Senželīdifeska (franču: Saint-Gély-du-Fesc) ir ciems Francijā, Ēro departamentā, Langdokas-Rusijonas reģionā. Tas atrodas 11 km no Monpeljē, Pezujē (Pezouillet) upes krastos, kas ir viena no Mosonas (Mosson) pietekām. Ciema teritorija iekļauj arī Kulondres brīvdabas parku Le parc de Coulondres Philippe Eldridge. Pirmās rakstiskās liecības par Senželīdifeskas kā apdzīvotas vietas veidošanos attiecas uz 13. gadsimtu, kaut gan cilvēki šķiet regulāri tur uzturējās kopš paleolīta, ko pierāda atradumi Rouergas, Vautes un Colline de l’homme mort arheoloģiskajos izrakumos. Par Senželī (Saint-Gély ) savulaik sauca Maglones (Maguelone) diecēzes klostera kompleksu un tam piederošu kunga tiesai pakļauto teritoriju. Tam blakus atradās arī citi ciemi, kas izvietojās ap Monferānas pili (château de Montferrand). Pēc revolūcijas tos apvienoja ar Senželī.