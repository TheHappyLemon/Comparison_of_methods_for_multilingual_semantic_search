Marks Fabijs Kvintiliāns (latīņu: Marcus Fabius Quintilianus, dzimis ap 35. gadu, miris ap 100. gadu) bija romiešu retors no Spānijas, runas mākslas mācību grāmatas "Institutio oratoria" autors. Dzimis Spānijā. Tēvs Nerona valdīšanas laikā nosūtīja Kvintiliānu uz Romu, lai mācītos retora amatu. Atgriezās dzimtenē, vēlāk atkal devās uz Romu. Apmēram Četru imperatoru gadā atvēra retoru skolu, kurā citu starpā mācījās Plīnijs Jaunākais un, iespējams, Tacits un Juvenāls. 88. gadā pameta mācīšanu. Kādu laiku bija Domiciāna bērnu skolotājs. Ap 95. gadu izdeva savu darbu "Institutio oratoria". "Institutio oratorio" ir vispilnīgākā oratoru mākslas grāmata, kas nonākusi līdz mums no Senajiem laikiem. Viduslaiku sākumā zināma fragmentos, pilnu grāmatu Podžo Bračolīni 1416. gadā atrada klosterī.