Haidparks (angļu: Hyde Park) ir viens no lielākajiem parkiem centrālajā Londonā, Apvienotajā Karalistē. Tas ir viens no Londonas karaliskajiem parkiem, ievērojams ar tajā esošo oratoru stūri. Parks tika atvērts 1637. gadā. 1851. gadā Haidparks bija pasaules lielās izstādes norises vieta, tās vajadzībām arī tika uzcelta The Crystal Palace celtne. Tas ir kļuvis par tradicionālu masu demonstrāciju norises vietu, parkā protestus ir rīkojuši čartisti, Reformu līga, sufražistes u.c. Haidparkā ir notikuši vairāki koncerti, 2012. gada vasaras olimpisko spēļu laikā te notika triatlona un 10 km maratonpeldējuma sacensības. Parku divās daļās sadala Serpentīnes ezers. Tam blakus atrodas Kensingtonas dārzi; lai arī bieži vien dārzi tiek pieskaitīti Haidparkam, kopš 1728. gada tie abi ir atdalīti. Haidparks ir 142 ha liels, Kensingtonas dārzi — 111 ha lieli, tādējādi kopējā platība sasniedz 253 ha, kas ir vairāk nekā Monako platība (196 ha), tomēr tas ir mazāks nekā Ņujorkas Centrālparks (341 ha).