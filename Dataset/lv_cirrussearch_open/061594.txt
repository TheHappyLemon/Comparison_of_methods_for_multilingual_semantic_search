Obafemi Akinvunmi Martinss (angļu: Obafemi Akinwunmi Martins, dzimis 1984. gada 28. oktobrī) ir bijušais Nigērijas futbolists, spēlēja uzbrucēja pozīcijā, bijis Nigērijas futbola izlases dalībnieks. Savu profesionālo karjeru sācis Itālijā. No 2001. līdz 2006. gadam spēlējis Internazionale komandā, ar kuru uzvarējis Itālijas A sērijā, kā arī ieguvis divus Itālijas kausus. Vēlāk trīs sezonas pavadījis Anglijas Premjerlīgas komandā Newcastle United. 2009. gadā pievienojies Vācijas Bundeslīgas komandai VfL Wolfsburg, kur pavadījis sezonu, pirms pievienošanās Krievijas Premjerlīgas komandai Rubin Kazan. Spēlējis arī Anglijas komandā Birmingham City, Spānijas komandā Levante, ASV komandā Sietlas "Sounders" un komandās Ķīnā. Nigērijas futbola izlases sastāvā piedalījies trijos Āfrikas Nāciju kausos un 2010. gada FIFA Pasaules kausā.