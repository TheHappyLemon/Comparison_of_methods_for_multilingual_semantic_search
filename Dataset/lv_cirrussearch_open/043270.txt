Kristiāns VII (dāņu: Christian 7.; dzimis 1749. gada 29. janvārī, miris 1808. gada 13. martā) bija Dānijas un Norvēģijas karalis no 1766. gada līdz nāvei 1808. gadā. Lielāko daļu no valdīšanas laika Kristiāns VII tikai nomināli veica valdnieka funkcijas, jo slimoja ar garīgu slimību. Kļuva par karali 17 gadu vecumā pēc tēva nāves. Tajā pašā 1766. gadā apprecējās ar Lielbritānijas princesi Karolīni Matildi. Sešdesmito gadu beigās par valsts reģentu faktiski izvirzījās karaļa ārsts un karalienes mīļākais Johans Frīdrihs Štrūenzē, kurš veica vairākas reformas Apgaismības garā. 1772. gadā Štrūenzē tika sodīts ar nāvi, Kristiāna VII un Karolīnes Matildes laulība tika šķirta, un Karolīne Matilde tika padzīta no valsts. Par karalistes reģentu kļuva karaļa brālis Frederiks. No 1784. gada reģents bija Kristiāna VII dēls, nākamais karalis Frederiks VI.