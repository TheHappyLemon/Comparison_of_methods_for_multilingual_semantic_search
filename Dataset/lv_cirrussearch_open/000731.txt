Kristina Šmiguna-Vehi (igauņu: Kristina Šmigun-Vähi; dzimusi 1977. gada 23. februārī Tartu, Igaunijā) ir bijusī igauņu distanču slēpotāja. 2006. gada ziemas olimpiskajās spēlēs Kristina Šmiguna izcīnīja 2 zelta medaļas, kļūstot par pirmo sievieti no Igaunijas, kurai ir izdevies izcīnīt Olimpisko medaļu ziemas olmpiādē. Ar panākumiem ir startējusi pasaules čempionātos, kur ir izcīnījusi 1 zelta medaļu (5 km + 5 km iedzīšanas distancē), 3 sudraba medaļas un 2 bronzas medaļas. Pasaules kausa izcīņā vislabāk ir veicies 1999.-2000. gada sezonā, kad viņa kļuva par otrās vietas ieguvēju kopvērtējumā. Pasaules kausa izcīņas posmos ir izcīnījusi 16 uzvaras, to skaitā 14 individuālajās sacīkstēs un 2 — sprinta distancēs. 7 reizes atzīta par Igaunijas gada sportisti. Kristīnes Šmigunas vecāki Anatolijs Šmiguns un Ruta Rehemā ir bijušie distanču slēpotāji, arī viņas jaunākā māsa Katrina Šmiguna ir profesionāli nodarbojusies ar šo sporta veidu, bet abu treneris ir tēvs. 2007. gada 7. jūlijā Kristina Šmiguna aprecējās ar savu ilgadējo menedžeri Kristjanu Toru Vehi. 2007.-2008. gada sezonu viņa izlaida grūtniecības dēļ, pēc meitas Viktorijas Krīsas piedzimšanas atgriezusies profesionālajā sportā. 2010. gadā Vankūveras olimpiskajās spēlēs jau pirmajā 10 km brīvā stila distancē izcīnīja sudraba medaļu, zaudējot tikai Zviedrijas slēpotājai Šarlotei Kallai. 2010. gada 2. jūlijā paziņoja par sportistes karjeras beigām. 2014. gada sākumā parādījās informācija, ka K. Šmigunas analīzēs no 2006. gada Turīnas Olimpiskajām spēlēm ir atrastas aizliegtas vielas.