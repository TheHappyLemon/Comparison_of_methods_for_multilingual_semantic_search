Klasiskais cūku mēris (latīņu: Pestis suum; saīsināti KCM) ir visu vecumu cūku infekcijas slimība, kuru ierosina vīruss. Slimība izpaužas kā drudzis, asinsvadu un asinsrades orgānu bojājumi un resnās zarnas gļotādas difteriskais iekaisums. Sastopams visās pasaules valstīs. Klasiskais cūku mēris ir ļoti postošs saimniecībām, jo saslimušo cūku nāves gadījumi ir 80—100%. Vīruss skar tikai mājas un mežacūkas neatkarīgi no šķirnes vai vecuma. Infekcijas izraisītājs ir citas slimās cūkas, kas izdala vīrusu apkārtējā vidē ar urīna, fekāliju vai ar sekrētiem. Saslimšana iespējama no ēdiena, ūdens, uzturēšanās vides, kas sajaucies ar slimo cūku izdalījumiem. Dabīga saslimšana cūkām notiek caur barības vadu, elpošanas orgāniem, retāk caur ievainotu ādu. Saslimstība iespējama jebkurā gada laikā.