Oldham Athletic Association Football Club ir profesionāls Anglijas futbola klubs no Oldemas pilsētas, kas piedalās Anglijas piektajā spēcīgākajā futbola līgā jeb National League. Klubs savas mājas spēles aizvada Boundary Park stadionā, kurā ir 13 512 skatītāju vietas. Klubs 1895. gadā dibināts kā Pine Villa F.C. un piedalījās Mančestras un Lankašīras līgās. 1907. gadā klubs nokļuva Anglijas futbola līgā. Augstākajā līgā pirmo reizi Oldham Athletic iekļuva 1910. gadā. 1914.–1915. gada sezonā klubs augstākajā līgā finišēja otrajā vietā, kas līdz šim ir augstākais panākums. No augstākās līgas klubs izkrita 1923. gadā. Turpmāk Oldham Athletic daudzus gadus pavadīja pēc spēka otrajā, trešajā un ceturtajā Anglijas līgā. 1990.–1991. gada sezonā klubs izcīnīja Otrās divīzijas titulu, tādējādi atgriežoties augstākajā līgā pēc 68 gadu pārtraukuma. 1992. gadā klubs bija viens no Anglijas Premjerlīgas dibinātājiem, bet divus gadus vēlāk no līgas izkrita. Klubs strauji izkrita arī uz pēc spēka trešo līgu. Piedzīvojot vairākas finansiālās krīzes, 2018. gadā klubs no League One izkrita uz League Two, bet 2021. gadā uz National League jeb pēc spēka piekto līgu, kļūstot par pirmo kādreizējo Premjerlīgas klubu, kas tur ir spēlējis.