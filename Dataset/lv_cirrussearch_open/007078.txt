Šis raksts ir par pikopavadoni. Par citām jēdziena Hermes nozīmēm skatīt nozīmju atdalīšanas lapu. Hermes bija CubeSat klases pikopavadonis, kas izgatavots Kolorādo Universitātē ASV. Tas tika zaudēts 2011. gada 4. martā, kad nesējraķete Taurus XL cieta avāriju. Pavadonis bija paredzēts liela ātruma datu sakaru sistēmas orbitāliem izmēģinājumiem, lai varētu uz zemi lejuplādēt liela apjoma datus. Tas ļautu nākamos pikopavadoņus apgādāt ar augstākas izšķirtspējas kamerām un liela datu apjoma iegūšanas zinātniskajiem instrumentiem. Pavadoņa nosaukums dots pēc sengrieķu dievu vēstneša Hermeja vārda. Kosmiskais aparāts bija kuba formas (10 × 10 × 101 cm) aparāts ar masu 1 kg. Pavadoņa elektroenerģiju nodrošinātu saules baterijas, kas izvietotas uz sānu malām. Sakaru sistēma izveidota uz Yaesu VX-7R radioamatieru rokā turama uztvērēja un raidītāja bāzes, kas var darboties pilnā dupleksā režīmā. Dati tiktu sūtīti AX.25 pakešu protokolā. Hermes tika izgatavots NASA izglītības programmas Educational Launch of Nanosatellite (ELaNA) ietvaros, kurā bija paredzēts palaist trīs nanopavadoņus kā sekundāro kravu Taurus XL raķetes startā ar klimata pētniecības pavadoni Glory. NASA ELaNA vajadzībām bija adaptējusi pikopavadoņu izvērsēju Poly-Picosatellite Orbital Deployer (PPOD), kuru bija izstrādājusi Kalifornijas politehniskā valsts universitāte sadarbībā ar Senfordas Universitāti un agrāk jau bija lidojis vairākos raķešu startos. Citi sekundārās kravas pavadoņi bija Kentuki universitāšu KySat-1 un Montānas valsts universitātes Explorer-1 [Prime]. Raķete startēja 04.03.2011. 10:09:43 UTC. Taurus XL pirmās trīs pakāpes darbojās kā plānots, bet derīgās kravas plūsmvirzis (raķetes konuss) neatvērās 2 minūtes 58 sekundes pēc starta. Tā kā plūsmvirzis nebija atdalījies, tad raķešbloks ar pavadoņiem bija pārāk smags, lai sasniegtu orbītu, un tas beigās iekrita Klusā okeāna dienvidu daļā.