Šis raksts ir par sportisti. Par citām jēdziena Alma nozīmēm skatīt nozīmju atdalīšanas lapu. Maja Alma (dāņu: Maja Alm; dzimusi 1988. gada 10. jūlijā) ir dāņu orientieriste, izcīnījusi septiņas zelta medaļas Pasaules čempionātos orientēšanās sportā. Pārstāv Dānijas izlasi un klubu no Orhūsas OK Pan Århus. Pirmās nozīmīgās starptautiskās medaļas izcīnīja 2007. gada Pasaules junioru čempionātā sprintā (bronzas) un 2008. gada čempionātā stafetē kopā ar Idu Bobahu un Signi Klintingu (sudraba). Dānijas pieaugušo izlasē debitēja 2007. gadā, kad kopā ar Dānijas stafetes komandu ieņēma 8. vietu. Viņa piedalījās arī 2008. gada Eiropas čempionātā Ventspilī. 2015. gada Pasaules čempionātā Skotijā M. Alma kļuva par titulētāko sportisti ar izcīnītām trīs zelta medaļām. Tāpat divas zelta medaļas ieguva 2016. gada Pasaules čempionātā. Uzvarot sprinta distancē Vecrīgā 2018. gada Pasaules čempionātā, Maja Alma kļuva par pirmo sportisti, kas šajā distancē Pasaules čempionātos uzvarējusi četras reizes pēc kārtas. Kopā izcīnījusi septiņas zelta medaļas, kā arī tikpat cita kaluma medaļu. Pasaulas kausa kopvērtējumā augstāko — trešo — vietu ieguvusi divreiz: 2010. un 2014. gadā. 2009. gadā kluba Ulricehamns OK sastāvā uzvarēja prestižākajās stafešu sacensībās Venla.