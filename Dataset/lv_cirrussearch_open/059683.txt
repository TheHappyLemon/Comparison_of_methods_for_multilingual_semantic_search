"Armijas vads" (angļu: Platoon) ir 1986. gada ASV kara filma, kuras režisors un scenārija autors ir Olivers Stouns. Filmā galvenās lomas atveido Toms Berendžers, Vilems Defo, Čārlijs Šīns, Kīts Deividss, Kevins Dilons, Džons Makginlijs, Forests Vaitekers un Džonijs Deps. "Armijas vads" ir pirmā filma no Stouna triloģijas par Vjetnamas karu. Tai sekoja "Dzimis 4. jūlijā" (Born on the Fourth of July, 1989) un "Debesis un Zeme" (Heaven & Earth, 1993). Filma, kas balstīta uz paša Stouna kara pieredzes, stāsta par ASV Armijas brīvprātīgo, kurš ierodas Vjetnamā armijas vada sastāvā. Tur viņš sastopas ne tikai ar pretiniekiem, bet arī ar abiem viņa virsniekiem, kuri savā starpā cīnās par varu. "Armijas vads" saņēma kritiķu atzinību par Stouna režiju un scenāriju, kinematogrāfiju, reālistisku kaujas atveidošanu, kā arī par Šīna, Berendžera un Defo aktierspēli. Filma bija komerciāli veiksmīga, nopelnot 138,5 miljonus ASV dolārus pie 6 miljonu budžeta. "Armijas vads" tika nominēta astoņām Amerikas Kinoakadēmijas balvām, no kurām saņēma četras kategorijās labākā filma, labākais režisors, labākā skaņa un labākā montāža. 1998. gadā Amerikas Kinoinstitūts filmu ierindoja savā "AFI 100 gadi... 100 filmas" saraksta 83. vietā. 2019. gadā filma tika iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".