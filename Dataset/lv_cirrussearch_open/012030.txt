Ornitoloģija (grieķu: ὄρνις; ornis — ‘putns’) ir bioloģijas nozare, kas pēta putnus, to embrioloģiju, morfoloģiju, fizioloģiju, ekoloģiju, sistemātiku un ģeogrāfisko izplatību. Termins "ornitoloģija" pirmo reizi lietots 16. gadsimtā, to ieviesis itāļu dabaszinātnieks Uliss Aldrovandi. Latvijā putnu izpēti un aizsardzību koordinē Latvijas Ornitoloģijas biedrība, darbojas arī vairāki ornitoloģisko pētījumu centri.