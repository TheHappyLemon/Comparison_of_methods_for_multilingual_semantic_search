Glorija Meja Džozefīna Svansone (angļu: Gloria May Josephine Swanson, dzimusi 1899. gada 27. martā, mirusi 1983. gada 4. aprīlī) bija amerikāņu aktrise, dziedātāja un producente. Vislabāk zināma ar Normas Desmondes atveidojumu filmā "Sanseta bulvāris" (1950), par šo lomu saņēma Zelta globusa balvu. Viņa bija viena no slavenākajām mēmā kino zvaigznēm, gan kā aktrise, gan — modes ikona, it īpaši Sesila de Milla filmās. Viņa ir filmējusies vairāk kā ducī mēmajās filmās. Izvirzīta 1. Kinoakadēmijas balvai nominācijā "Labākā aktrise galvenajā lomā" par lomu filmā Sadie Thompson (1928). Vēl divas reizes nominēta šai balvai par lomām filmās The Trespasser (1929) un "Sanseta bulvāris" (1950). Glorija Svansone producējusi piecas filmas ar savu dalību, tajā skaitā arī filmas Sadie Thompson un The Love of Sunya (1927). Personīgās problēmas un lielais izvēlīgums veicināja viņas popularitātes mazināšanos. Tomēr 1950. gadā ar lomu filmā "Sanseta bulvāris" Svansone guva milzīgus panākumus. Pēc tam viņa visbiežāk attēloja lomas teātrī un televīzijā. Pēdējā kinofilma bija filmā Airport 1975 (1974), kurā viņa tēloja pati sevi.