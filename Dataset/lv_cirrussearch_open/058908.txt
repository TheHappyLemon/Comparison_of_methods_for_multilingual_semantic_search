Muca ir aptuveni cilindriska, samērā liela tvertne ar platāku vidu un vāku. Tradicionāli mucas izgatavo no liektiem koka dēlīšiem, ko savelk ar metāla stīpām. Mūsdienu koka mucas vīna darīšanai ir izgatavotas no franču parastā ozola (Quercus robur), baltā ozola (Quercus petraea) vai Amerikas baltā ozola (Quercus alba), un parasti tām ir standarta izmēri:[nepieciešama atsauce] "Bordo tipa" 225 litri, "Burgundijas tipa" 228 litri un "Konjaka tips" 300 litri. Mūsdienās mucas izgatavo arī no alumīnija, nerūsējošā tērauda un dažāda veida plastmasas, piemēram, HDPE. Persona, kas taisa mucas, tiek saukta par mucinieku (izgatavo arī spaiņus, toverus, kuļmucas un citus koka traukus). Mucām ir dažādi pielietojumi, galvenokārt šķidrumu, piemēram, ūdens, eļļas un alkoholisko dzērienu, uzglabāšana. Mucas izmanto arī alkoholisko dzērienu, kā vīns, konjaks, armanjaks, šerijs, portvīns, viskijs un alus, nogatavināšanai. Citas preces, kas kādreiz glabātas koka mucās, ir šaujampulveris, gaļa, zivis, krāsa, medus, naglas un tauki. Agrīnās mucas saistīja ar koka stīpām, bet 19. gadsimtā tās pakāpeniski nomainīja pret metāla stīpām, kas bija stiprākas, izturīgākas un aizņēma mazāk vietas. Muca ir izmantota arī kā standarta mēra izmērs, kas attiecas uz noteiktas preces ietilpību vai svaru. Piemēram, Apvienotajā Karalistē alus muca attiecas uz apmēram 160 litru daudzumu.[nepieciešama atsauce] Vīns tika piegādāts 119 litru mucās.[nepieciešama atsauce] Barels (angļu: barrel — muca), kas definēts kā 42 ASV galoni, joprojām tiek izmantots kā naftas tilpuma mērs, lai gan nafta vairs netiek piegādāta mucās.