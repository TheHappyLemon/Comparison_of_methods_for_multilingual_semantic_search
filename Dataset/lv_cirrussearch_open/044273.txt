Oktānskaitlis ir lielums, kas raksturo degvielas detonācijizturību iekšdedzes dzinējiem ar dzirksteļaizdedzi. Oktānskaitlis apzīmē lielumu tilpuma procentos, izooktāna (2,2,4-trimetilpentāna) un normālā heptāna (n-heptāna) maisījumam, kuram ir tāda pati detonācijizturība, kā aplūkojamajai degvielai. Tā, piemēram, degvielas, kurai ir tāda pati detonācijizturība kā 95% izooktāna un 5% n-heptāna maisījumam, oktānskaitlis ir 95. Oktānskaitlis 0 ir n-heptānam, jo tā sadegšana pat pie nelielām kompresijas pakāpēm dod detonāciju. Oktānskaitli degvielai mēra, ar to darbinot motoru, kuram ir maināma kompresija, zināmos apstākļos un salīdzinot rezultātus ar tiem, kādus iegūst lietojot dažādu attiecību izooktāna un heptāna maisījumus. Izšķir divus oktānskaitļus: RON (research octane number) un MON (motor octane number). Mērot MON, motoram uzliek lielāku slodzi. MON parasti ir par 8-10 punktiem mazāks par RON. Gandrīz visā pasaulē (arī Latvijā) degvielu parasti iedala pēc RON. Dažviet (ASV) degvielu iedala pēc vidējā starp RON un MON un tur šai pašai degvielai ir par kādiem 4 vai 5 punktiem mazāks oktānskaitlis. Eksistē arī vielas, kurām detonācijas izturība ir vēl sliktāka kā heptānam (tām oktānskaitlis būtu negatīvs) (šīs īpašības nav plaši pētītas, jo tām nav nozīmes) un vielas, kurām detonācijas izturība ir labāka kā izooktānam. Šādām vielām oktānskaitlis ir lielāks par 100 (piemēram, tīram etanolam RON ir 116). Šādas vielas lieto, lai palielinātu degvielas oktānskaitli.