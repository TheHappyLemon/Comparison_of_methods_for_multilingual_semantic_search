Irene Karleina "Irēna" Vista (Irene Karlijn "Ireen" Wüst; dzimusi 1986. gada 1. aprīlī) ir bijusī Nīderlandes ātrslidotāja. Viņa ir visu laiku veiksmīgākā olimpiskā ātrslidotāja, izcīnot vismaz vienu olimpisko zelta medaļu katrās no piecām olimpiskajām spēlēm, kurās ir piedalījusies, tādējādi viņa ir arī vienīgā sportiste olimpiskajā vēsturē, kura ieguvusi individuālo zelta medaļu piecās olimpiskajās spēlēs. Ar kopā izcīnītajām 13 olimpiskajām medaļām viņa ir otrajā vietā starp visiem (abu dzimumu) sportistiem ziemas olimpiskajās spēlēs, atpaliekot tikai no Norvēģijas distanču slēpotājas Māritas Bjergenas. I. Vistas karjera bija sekmīga visos vecumos: viņa ir gan jaunākā olimpiskā zelta medaļniece Nīderlandes sporta vēsturē, gan arī 35 gadu vecumā Pekinas olimpiskajās spēlēs kļuva par visu laiku visvecāko zelta medaļas ieguvēju ātrslidošanā olimpiskajās spēlēs. I. Vista ir arī septiņkārtēja Pasaules čempione daudzcīņā, piecpadsmitkārtēja pasaules čempione individuālajās distancēs un pieckārtēja Eiropas čempione daudzcīņā. 2014. gadā Reuters viņu atzina par The World 's Sportswoman. 2006. gadā I. Vista tika atzīta par Nīderlandes Gada labāko sportisti. Savās pirmajās olimpiskajās spēlēs 2006. gadā Turīnā izcīnījusi zeltu 3000 m distancē un 1500 m distancē bronzu, pēc četriem gadiem Vankūverā izcīnīja vēl vienu zelta medaļu, šoreiz 1500 m distancē. Pēc 2022. gada ziemas olimpiskajām spēlēm Pekinā I. Vista paziņoja par profesionālā sporta karjeras beigām.