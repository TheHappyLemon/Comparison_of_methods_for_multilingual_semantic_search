"Among The Suns" ir latviešu grupas "Prāta Vētra" 1999. gada maijā izdotais pirmais pilna formāta studijas albums angļu valodā, kas ir grupas tajā pašā gadā izdotā albuma "Starp divām saulēm" angliskā versija. Tajā iekļautas visas albuma "Starp divām saulēm" dziesmas angļu valodā, kā arī albuma "Viss ir tieši tā kā tu vēlies" dziesmas "Tavas mājas manā azotē" angliskā versija "Under My Wing". Vienai no albuma dziesmām "Welcome To My Country" tika uzņemts Latviju reprezentējošs videoklips. Video uzņemti arī dziesmām "Under My Wing" un "Weekends Are Not My Happy Days". Albuma ieraksts tika veikts Dānijā un Zviedrijā. Albums "Among The Suns" ir pārdots aptuveni 80 tūkstošos kopiju. 2000. gada 14. jūlijā "Among The Suns" tika pārizdots, iekļaujot tajā dziesmu "My Star", ar kuru "Prāta Vētra" 2000. gada Eirovīzijas dziesmu konkursā ieguva 3. vietu.