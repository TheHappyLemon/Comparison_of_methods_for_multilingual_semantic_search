Nāves ieleja (angļu: Death Valley), arī Detvelija, ir tektoniska starpkalnu ieplaka Mohaves tuksnesī, Austrumkalifornijā, ASV. Tā ir viszemāk zem jūras līmeņa novietotā un sausākā vieta Ziemeļamerikā, kā arī karstākā vieta Ziemeļamerikā. Nosaukumu ieguva 1849. gadā, kad šeit gāja bojā zelta meklētāju grupa ūdens trūkuma dēļ. Zemākais punkts ielejā atrodas 86 m zem jūras līmeņa, kas ir tikai 136 km attālumā no kontinentālās ASV augstākā punkta Vitni kalna (4421 m). Nāves ieleja ir viena no pasaulē dziļākajām un tuksnešainākajām bezūdens ieplakām. Nāves ielejā tāpat ir tikusi fiksēta pasaulē augstākā gaisa temperatūra — 1913. gada 10. jūlijā tika izmērīti 56,7 °C. Nāves ieleja atrodas netālu no Kalifornijas un Nevadas štatu robežas, tā veido lielāko daļu Nāves ielejas nacionālā parka. Nāves ieleja ir aptuveni 7,8 tūkstošus km2 liela.