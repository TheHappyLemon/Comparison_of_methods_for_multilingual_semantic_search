Dimitars Ivanovs Berbatovs (bulgāru: Димитър Иванов Бербатов; dzimis 1981. gada 30. janvārī Blagovgradā, Bulgārijā) ir bijušais profesionālais bulgāru futbolists, spēlēja uzbrucēja pozīcijā, bija Bulgārijas futbola izlases dalībnieks. Karjeru uzsāka dzimtās pilsētas klubā Pirin Blagoevgrad, taču 17 gadu vecumā pievienojās CSKA Sofia. 2001. gada janvārī parakstīja līgumu ar Bayer Leverkusen un 18 mēnešus vēlāk spēlēja savā pirmajā UEFA Čempionu līgas finālā, 2002. gada finālspēlē futbolists izgāja uz maiņu zaudējumā 1—2 pret Real Madrid. Leverkūzenes kluba sastāvā aizvadījis piecus ar pusi gadus, viņš 2006. gada jūlijā parakstīja līgumu ar Anglijas Premjerlīgas klubu Tottenham Hotspur. Tā sastāvā spēlēja divus gadus, taču tad pārgāja uz Manchester United. Mančestras kluba sastāvā divas reizes zaudējis UEFA Čempionu līgas finālā (2009. un 2011. gadā), abas reizes — pret Spānijas La Liga klubu FC Barcelona. Taču United sastāvā divas reizes ir triumfējis Premjerlīgā (2008–09, 2010–11). 2010.—2011. gada sezonā D. Berbatovs ar gūtajiem 20 vārtiem dalīja Premjerlīgas rezultatīvākā spēlētāja godu ar Karlosu Tevesu. Bulgārijas izlases sastāvā spēlējis 2004. gada Eiropas čempionātā.