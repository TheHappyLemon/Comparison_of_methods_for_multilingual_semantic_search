Džons Korneliuss Hubolts (John Cornelius Houbolt; dzimis 1919. gada 10. aprīlī, miris 2014. gada 15. aprīlī) bija ASV aerokosmiskās nozares inženieris. Viņa vadītā grupa izstrādāja "tikšanās Mēness orbītā" koncepciju, kas ļāva veikt cilvēka izkāpšanu uz Mēness virsmas. 1961. gadā, kad prezidents Džons Kenedijs paziņoja, ka ASV nosūtīs cilvēku uz Mēnesi līdz dekādes beigām, Džons Hubolts tajā laikā strādāja Lenglija pētījumu centrā. NASA inženieri izskatīja dažādus projektus, kuri paredzēja tiešu raķetes startu uz Mēnesi un atpakaļ vai moduļu montēšanu Zemes orbītā. Hubolts piedāvāja shēmu, pēc kuras raķete ar visiem moduļiem startē no Zemes, bet Mēness orbītā atdalās Mēness kabīne ar diviem astronautiem, kuri nolaižas uz Mēness virsmas. Pēc misijas beigšanas no Mēness startē kabīne, kura orbītā "satiekas" ar kosmosa kuģi, un tajā kosmonauti atgriežas uz Zemi. Šī koncepcija, lai arī sarežģītāka, bija daudz lētāka. Sākotnēji šo ideju noraidīja, bet Hubolta neatlaidība noveda pie tā, ka NASA Apollo projektam 1962. gada jūlijā apstiprināja tieši "tikšanās Mēness orbītā" koncepciju.