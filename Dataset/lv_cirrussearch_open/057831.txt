2021.—2022. gada UEFA Eiropas konferences līgas sezona bija pirmā UEFA Eiropas konferences līgas, trešā līmeņa Eiropas futbola klubu turnīra, sezona. To organizēja UEFA. Sezona sākās ar pirmo kvalifikācijas kārtu 2021. gada 6. jūlijā. Kvalifikācijas spēles notika līdz 26. augustam. Grupu turnīrs sākās 2021. gada 16. septembrī, bet sezona noslēdzās 2022. gada 25. maijā ar finālu Arena Kombëtare stadionā Tirānā, Albānijā. Par uzvarētājiem kļuva Itālijas kluba AS Roma futbolisti, kas finālā ar 1:0 pieveica Nīderlandes vienību Roterdamas "Feyenoord". 2021.—2022. gada UEFA Eiropas konferences līgas uzvarētāji varēja iegūt tiesības spēlēt 2022.—2023. gada UEFA Eiropas līgas grupu turnīrā, taču AS Roma komanda to jau bija nodrošinājusi pēc rezultātiem 2021.—2022. gada Itālijas A sērijā.