Hērda pussala (angļu: Hurd Peninsula, spāņu: Península Hurd) ir ap 10 km gara un līdz 4,5 km plata pussala Livingstona salas dienvidu piekrastē Dienvidšetlendas salu arhipelāgā Antarktikā. Pussala izstiepta ziemeļaustrumu—dienvidrietumu virzienā starp Sautbeja ziemeļos un Folsbeja dienvidos līčiem, pussalas galējais dienvidrietumu punkts ir Maiersa rags. Pussala kalnaina, klāta ar ledāju, krasta līnija izrobota. Pussalu no gaisa 1956./1957. gada sezonā nofotografēja FIDASE ekspedīcija. Nosaukta par godu britu Kara foltes hidrogrāfam, kapteinim Tomasam Hērdam (Thomas Hurd; 1757-1823), kurš ieviesa regulāras jūru un okeānu uzmērīšanas dienestu un kura vadībā 1822. gadā tika publicēti Edvarda Brensfīlda 1820. gadā veiktie Brensfīlda šauruma uzmērījumi. Pussalas ziemeļu piekrastē kopš 1988. gada darbojas Spānijas (Huankarlosa I) un Bulgārijas (Sveti Klimenta Ohridski) vasaras polārstacijas.