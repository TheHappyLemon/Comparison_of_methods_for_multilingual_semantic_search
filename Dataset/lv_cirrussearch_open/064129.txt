Arikas un Parinakotas reģions (spāņu: Región de Arica y Parinacota) ir viens no Čīles 16 reģioniem. Izvietojies valsts ziemeļos starp Altiplano austrumos un Kluso okeānu rietumos. Robežojas ziemeļos ar Peru, austrumos — ar Bolīviju, bet dienvidos — ar Tarapakas reģionu. Administratīvi dalās divās provincēs — Arika un Parinakota. Reģiona administratīvais centrs un lielākā pilsēta ir Arika. Līdz 1883. gadam reģions kopā ar dienvidos esošo Tarapaku bija Peru sastāvā kā Tarapakas province. Reģionā dzīvo nozīmīga pamatiedzīvotāju aimaru minoritāte.