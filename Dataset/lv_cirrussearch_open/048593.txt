Serbija piedalījās 2008. gada vasaras olimpiskajās spēlēs, kas notika Ķīnas galvaspilsētā Pekinā no 2008. gada 8. līdz 24. augustam. Serbijai šīs bija tikai otrās vasaras olimpiskās spēles, kopš tās debijas pirms 96 gadiem 1912. gada vasaras olimpiskajās spēlēs. Pēc 96 gadu pārtraukuma Serbija atkal startēja kā neatkarīga valsts, bet līdz tam tā bija citu valstu komandu sastāvos: Dienvidslāvija (1920 — 1992 ziemas), Neatkarīgie olimpiskie dalībnieki (1992 vasaras), Dienvidslāvija (1996—2002) un Serbija un Melnkalne (2004—2006). 2008. gada vasaras olimpiskajās spēlēs Serbijas olimpisko komandu veidoja 93 sportisti (67 vīrieši un 26 sievietes), kas startēja 11 olimpiskajos sporta veidos. No individuālajiem sporta veidiem visviarāk sportistu no Serbijas startēja vieglatlētikā — 10 sportisti. Savukārt no komandu sporta veidiem Serbija bija pārstāvēta futbolā, ūdenspolo un volejbolā. Volejbols bija vienīgais komandu sporta veids, kurā piedalījās gan vīriešu, gan sieviešu komanda. Šajās vasaras olimpiskajās spēlēs Serbija izcīnīja 3 olimpiskās medaļas (1 sudraba un 2 bronzas medaļas), ierindojoties 61. vietā pēc iegūto medaļu kopskaita. Sudraba medaļu Serbijai izcīnīja peldētājs Milorads Čavičs, savukārt bronzas medaļas tenisists Novaks Džokovičs un Serbijas vīriešu ūdenspolo izlase. Serbijas karognesēja 2008. gada vasaras olimpisko spēļu atklāšanas ceremonijā bija sporta šāvēja Jasna Šekariča, savukārt noslēguma ceremonijā valsts karogu nesa volejbola spēlētājs Saša Starovičs.