Vengoževo (poļu: Węgorzewo) ir pilsēta Polijas ziemeļaustrumos, Varmijas-Mazūrijas vojevodistē, uz ziemeļiem no Gižicko, netālu no Krievijas (Kaļiņingradas apgabala) robežas uz ziemeļiem no Mamri ezera. Līdz 1945. gadam — Angerburga (vācu: Angerburg) Vācijas (Austrumprūsijas) sastāvā. Pilsētas dažādie nosaukumi atvasināti no vārda zutis, piemēram, senprūšu — anger (zutis) ir par pamatu vāciskajam nosaukumam, jo apkārtnē bijuši lieli šīs zivs krājumi.[nepieciešama atsauce] Rakstos pirmoreiz minēta 1335. gadā kā Vācu ordeņa apmetne. XVI un XVII gadsimtā ievērojams daudzums iedzīvotāju bija lietuvieši. Pēc Otrā pasaules kara, pamatojoties uz Potsdamas konferences lēmumiem, Vengoževo iekļāvās Polijā, bet vācu iedzīvotāji no pilsētas tika padzīti. Mūsdienās tuvējo ezeru dēļ populārs tūrisma centrs.