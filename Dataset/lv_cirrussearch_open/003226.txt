Oskars Palmers Robertsons (angļu: Oscar Palmer Robertson; dzimis 1938. gada 24. novembrī Šarlotā, Tenesī štatā, ASV) ir bijušais amerikāņu basketbolists, spēlēja saspēles vadītāja un uzbrūkošā aizsarga pozīcijās, bija ASV basketbola izlases dalībnieks. Savas profesionāļa karjeras gadus aizvadījis NBA līgā, kur spēlēja Sinsinati "Royals" un Milvoki "Bucks" klubu sastāvos. 1971. gadā izcīnīja NBA čempionu titulu, 1964. gadā tika atzīts par līgas MVP, 12 reižu piedalījies NBA Visu zvaigžņu spēlē. Kopā ar ASV izlasi izcīnīja zelta medaļu 1960. gada vasaras olimpiskajās spēlēs. Līdz 2021. gada maijam O. Robertsonam piederēja "nepārspējams" rekords — 181 spēle, kurā sasniegts tripple-double (vairāk nekā 10 punkti, atlēkušas bumbas un rezultatīvas piespēles), taču šo rezultātu pārspēja Rasels Vestbruks. 1980. gadā ticis uzņemts basketbola slavas zālē un 1996. gadā tika nosaukts par vienu no 50 izcilākajiem NBA spēlētājiem visā līgas vēsturē.