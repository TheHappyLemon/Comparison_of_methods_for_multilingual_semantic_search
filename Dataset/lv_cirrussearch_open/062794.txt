"Producenti" (angļu: The Producers) ir 1967. gada ASV satīriska kinokomēdija, kuras režisors un scenārija autors ir Mels Brukss. Filmā galvenās lomas atveido Zero Mostels, Džīns Vailders un Diks Šons. "Producenti" ir Bruksa pirmā režisētā filma. Filma stāsta par teātra producentu un viņa grāmatvedi, kuri izveido naudas pelnīšanas shēmu, kurā viņiem ir jāiestudē vissliktākais mūzikls, kādu vien viņi var radīt. Galu galā viņi izveido mūziklu par Ādolfu Hitleru un nacistiem. "Producenti" pirmizrāde notika 1967. gada 22. novembrī. Filmas tēmas dēļ, "Producenti" sākotnēji tika pretrunīgi vērtēta un saņēma atšķirīgus kritiķu vērtējumus. Džīns Vailders tika nominēts Amerikas Kinoakadēmijas balvai kategorijā "Labākais aktieris otrā plāna lomā", savukārt Brukss saņēma Oskaru kategorijā "Labākais oriģinālscenārijs". Laika gaitā tā ir kļuvusi par kulta filmu un saņēmusi daudz vairāk atzinības. Amerikas Kinoinstitūts filmu "Producenti" ierindoja 11. vietā kā visu laiku labāko amerikāņu kinokomēdija. 1996. gadā filma tika iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".