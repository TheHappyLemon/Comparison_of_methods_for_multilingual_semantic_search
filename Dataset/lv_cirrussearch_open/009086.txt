"Sadursme" (angļu: Crash) ir 2004. gada amerikāņu drāma, kuras režisors, producents un viens no scenārija autoriem ir Pols Hegiss. Filma ir par dažādu rasu sadzīvošanu un sociālo spriedzi Losandželosā, ASV. Filmas veidošanas ideju tās režisors Pols Hegiss guvis no personīgās pieredzes, kad viņam tika nozagta mašīna. Filmas aktieri atveido dažādus personāžus, kuru ceļi filmas gaitā krustojas: afroamerikāņu Losandželosas policijas darbinieks, kurš atsvešinājies no mātes, viņa jaunākais brālis ar kriminālo vēsturi un bandas biedru, baltādainais apgabala prokurors un viņa īgnā sieva, afroamerikāņu TV režisors, kurš darbojas Holivudā, kā arī viņa sieva, imigrants no Persijas, kā arī daudzi citi. Filma saņēma trīs Amerikas Kinoakadēmijas balvas. 78. Kinoakadēmijas balvu pasniegšanas ceremonijā filma tika atzīta par gada labāko, balvas tika saņemtas arī par labāko oriģinālscenāriju un labāko montāžu. Filmas pirmizrāde notika 2004. gada 10. septembrī Toronto Starptautiskajā filmu festivālā, 2005. gada 6. maijs bija pirmizrādes datums ASV, Latvijā filma pirmoreiz tika demonstrēta 2006. gada 31. martā.