Svarcelšana ir spēka sporta veids, kurā mērķis ir uzcelt virs galvas pēc iespējas lielākas masas svaru stieni. Pamatā mūsdienās svarcelšanā sacenšas tikai divcīņā, t.i., raušanā un grūšanā, un paceltās masas skaita kopā. Svarcelšana olimpiskajās spēlēs ir jau kopš 1896. gada (nebija 1900., 1908. un 1912. gadā). Šajā laikā sacensību programma un svarcēlāju kategorijas ir mainījušās. Līdz Svarcelšanas un kultūrisma federācijas (FIH) izveidošanai, svarcelāji sacentās spiešanā un grūšanā ar abām rokām, dažreiz arī raušanā un grūšanā ar vienu roku. Kopš 1920. gada svarcelšanas programmā bija trīscīņa (raušana, grūšana ar vienu roku un grūšana ar abām rokām). Kopš 1924. gada — pieccīņa (raušana un grūšana ar vienu roku, spiešana, raušana un grūšana ar abām rokām). No 1928. gada līdz 1972. gadam atkal trīscīņa (spiešana, raušana un grūšana ar abām rokām) un visbeidzot no 1976. gada jau pieminētā divcīņa. Svarcelšanu nevajadzētu jaukt ar spēka trīscīņu, kultūrismu vai vispārīgiem spēka treniņiem, izmantojot svara stieni. Svarcelšana ir olimpiskais sporta veids, kas sastāv no divām disciplīnām — raušanas un grūšanas.