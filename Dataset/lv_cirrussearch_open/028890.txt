Ciklons "Nargis" (urdu: نرگس — ‘narcise’) bija spēcīgs tropiskais ciklons, kas 2008. gada aprīļa beigās un maija sākumā izraisīja smagāko dabas katastrofu Mjanmas vēsturē. Ciklonā mira vairāk nekā 138 tūkstoši cilvēku, vairāki desmiti tūkstošu tika atzīti par pazudušiem. Ciklons 2008. gada 2. maijā izraisīja zemes nogruvumu. Ciklons izveidojās 27. aprīlī Bengālijas līcī, kad tas devās Indijas virzienā. Tas pagriezās uz austrumiem, tomēr pēc tam nedevās tajā virzienā, kur bija paredzēts, bet gan uz zemu esošo Iravadi upes deltu Mjanmas centrālajā daļā. Ciklons 2. maijā sasniedza 165 km/h lielu ātrumu (Indijas Meteoloģiskā departamenta dati), Joint Typhoon Warning Center novērtēja, ka maksimālais vēja ātrums sasniedzis 217 km/h, tātad šis ciklons Safira—Simpsona viesuļvētru vēja skalā sasniedz 4. kategoriju. Vētras intensitāte pakāpeniski samazinājās, līdz izkliedējās netālu no Mjanmas un Taizemes robežas. Nodarītie zaudējumi ir tikuši novērtēti ar vairāk nekā 10 miljardiem ASV dolāru — šis ir vislielākos zaudējumus nodarījušais ciklons šajā reģionā.