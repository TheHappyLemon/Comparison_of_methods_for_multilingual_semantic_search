Volkswagen Lupo ir Vācijas uzņēmuma Volkswagen pilsētas tipa automašīna. Modeli ražoja no 1998. gada līdz 2005. gadam. Lupo konkurenti bija Ford Ka, Opel Agila un Fiat Seicento. 2005. gadā Lupo ražošanu pārtrauca, un tā vietu ieņēma Volkswagen Fox. Lupo ar savu mini dizainu un degvielas ekonomiju ir ieguvis trīs balvas. Modelis tika radīts, lai aizstātu tukšumu Volkswagen mazo modeļu klāstā pēc Polo izmēru un svara palielināšanas. Modelis tika ražots arī koncerna meitasuzņēmuma Seat rūpnīcās Spānijā ar nosaukumu Seat Arosa. Gan Lupo, gan Arosa izmanto A00 platformu, kas ir Polo/Ibiza A0 platformas saīsināta versija. Sākotnēji bija pieejami tikai divi apdares varianti - ekonomiskā E un uzlabotā S apdare; vēlāk klāsts tika paplašināts, iekļaujot Sport un GTI variantu.