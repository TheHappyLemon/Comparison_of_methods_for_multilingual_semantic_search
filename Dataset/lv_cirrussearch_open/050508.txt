Triglava nacionālais parks (slovēņu: Triglavski narodni park) ir 1981. gadā izveidots nacionālais parks Slovēnijas ziemeļrietumos, ap Slovēnijas augstāko kalnu Triglavu. Tas ir vienīgais nacionālais parks valstī. No Triglava masīva iesākas Sočas un Savas upes, kuras nes savus ūdeņus attiecīgi uz Adrijas un Melno jūru. Ideja par Triglava masīva aizsardzību tika izteikta jau 1906. gadā, tomēr netika akceptēta. 1924. gadā neliela teritorija nokļuva valsts aizsardzībā. Parka teritorija tika paplašināta 1961. un 1981. gadā. Parka teritorijā ietilpst lielākais pastāvīgais ezers Slovēnijā - Bohiņas ezers (karsta procesu veidotais Cerknicas ezers valsts dienvidos dažkārt ir daudz lielāks, bet dažkārt izzūd pavisam). Augstākais ūdenskritums parka teritorijā ir 106 metrus augstais Bokas ūdenskritums.