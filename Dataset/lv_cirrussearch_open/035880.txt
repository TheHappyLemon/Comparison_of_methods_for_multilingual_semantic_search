Horācijs Herberts Kičeners, 1. grāfs Kičeners (angļu: Horatio Herbert Kitchener, 1st Earl Kitchener; dzimis 1850. gada 24. jūnijā, miris 1916. gada 5. jūnijā) bija britu feldmaršals, politiķis un koloniju administrators. Ieguva plašu atpazīstamību, kad 1898. gadā guva uzvaru pār mahdistiem Omdurmanas kaujā. Komandēja angļu spēkus angļu—būru kara otrajā pusē, kur būru iedzīvotājiem izveidoja pirmās mūsdienu koncentrācijas nometnes. No 1902. līdz 1909. gadam bija armijas virspavēlnieks Indijā, kur konfliktēja ar vicekarali lordu Kerzonu, kurš šī iemesla dēļ atkāpās no amata. Vēlāk Kičeners bija angļu ģenerālkonsuls Ēģiptē. Sākoties Pirmajam pasaules karam, lords Kičeners kļuva par Lielbritānijas aizsardzības ministru (Secretary of State for War). Gājis bojā pie Orkneju salām ceļā uz sarunām Krievijā, kad Kičenera kara kuģis uzskrēja vācu zemūdenes izliktai mīnai.