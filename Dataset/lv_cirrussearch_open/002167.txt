Bada krasts (angļu: Budd Coast) ir Vilksa Zemes piekrastes daļa Austrumantarktīdā. Stiepjas no Veldrona raga austrumos (66°34′S 115°33′E﻿﻿﻿) līdz Heča salām rietumos (66°32′S 109°16′E). Kopējais piekrastes garums ap 300 km. Austrumos robežojas ar Sabrinas krastu, rietumos — ar Noksa krastu. Bada krasts apliec pussalveidīgu piekrastes izvirzījumu, uz kā paceļas Lo ledus kupols. Piekrastes austrumos Kolvokoresesa līcī noplūst Viljamsona glečers, rietumos Vinsēnas līcī — Vanderforda un Adamsa glečeri. Piekrastē vairāki nelieli klinšainu salu arhipelāgi, ievērojamākais no kuriem ir Vindmilas salas. Krasta galējais ziemeļu punkts ir Poinseta rags. Bada krastu 1840. gada februārī atklāja ASV antarktiskā ekspedīcija Čārlza Vilksa vadībā un nosauca ekspedīcijas kuģa Peacock kapteiņa vietnieka Tomasa Bada (Thomas A. Budd) vārdā. Bada krastā atrodas austrāliešu polārstacija Keisi, kā arī slēgtā amerikāņu stacija Vilksa.