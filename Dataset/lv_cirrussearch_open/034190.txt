Bogdans Sorins Stanku (rumāņu: Bogdan Sorin Stancu, dzimis 1987. gada 28. jūnijā Pitešti) ir bijušais rumāņu futbolists un Rumānijas futbola izlases spēlētājs. Spēlēja kā uzbrucējs vai kreisās malas pussargs. Juniora vecumā 2005. gadā sācis spēlēt klubā Argeș Pitești, uz neilgu laiku iznomāts klubam Mioveni. Vēlāk pievienojies klubam Unirea Urziceni. 2008. gadā pievienojies klubam Steaua București un sezonu pabeidzis kā rezultatīvākais spēlētājs ar 11 gūtiem vārtiem. 2011. gadā Stanku par 5 miljoniem eiro iegādājās Turcijas klubs Galatasaray. Pēc ne visai veiksmīgās debijas Stanku iznomāts klubam Orduspor, uz kuru vēlāk pārgājis pastāvīgi. Pēc kluba izkrišanas no Süper Lig Stanku pārcēlās uz Gençlerbirliği. Stanku no 2006. līdz 2009. gadam spēlējis Rumānijas U-21 izlasē, kur 15 mačos guvis 5 vārtus. 2010. gada septembrī debitējis pieaugušo izlasē spēlē pret Albāniju, iznākot uz maiņu 64. minūtē un gūstot vārtus.