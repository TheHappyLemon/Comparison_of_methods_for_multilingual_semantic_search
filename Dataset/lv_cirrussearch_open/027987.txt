Vāhāndarja (persiešu: واخان دریا) ir upe Centrālāzijā, viena no Pandžas satekupēm Afganistānā. Sākas no kalnu ledāja Hindukuša ziemeļaustrumos kā Vāhdžīra (persiešu: وخجیر‎), tek pa šauru ieleju starp Hindukušu un Pamiram piederīgo Sarikolas Muztagu. No Mazā Pamira ielejas pieplūst Bāzaīgunbāda un lejpus, tekot gar Vāhānas grēdu, upe dēvēta par Vāhāndarju. Satekot ar Pāmiru, veido Amudarjas garāko augšteci Pandžu. Upes ieleju apdzīvo viena no pamiriešu tautām — vahani. Vāhāndarjas ieleja atrodas tā sauktajā Vāhānas koridorā, kas atdalīja Krievijas Impērijas valdījumus no Britu Indijas. Netālu no upes iztekas atrodas Vāhdžīras pāreja, pār kuru gāja viens no Zīda ceļa dienvidu atzariem.