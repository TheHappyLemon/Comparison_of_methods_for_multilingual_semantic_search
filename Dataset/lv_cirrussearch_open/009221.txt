Spektr-R (Спектр-Р) bija Krievijas orbitālā observatorija, starptautiska kosmiska projekta Radioastron sastāvdaļa. Projekts bija paredzēts astrofiziskiem pētījumiem radioviļņu diapazonā, izveidojot interferometru, kas sastāv no radioteleskopiem uz Zemes un orbitāla aparāta. Spektr-R tika palaists 2011. gada 18. jūlijā 02:31 UTC no Baikonuras kosmodroma ar nesējraķeti Zenit-2SB/Fregat-SB. Pirmo kosmiskā objekta novērošanu (pirmā gaisma) teleskops veica 2011. gada 27. septembrī. Decembra sākumā pirmoreiz tika veikti novērojumi interferometra režīmā kopā ar trīs Krievijas 32 m diametra radioteleskopiem Svetloje, Zelenčukskaja un Badary, Ukrainas Eipatorijas 70 m radioteleskopu un Vācijas Efelsbergas radioteleskopu. 2012. gada februārī sākās zinātniskā programma. 2012. gada jūnijā tika pabeigta testēšanas fāze. 2016. gada 20. jūnijā Spektr-R plānotā darbība pagarināta līdz 2018. gada beigām. 2017. gada jūnijā tās darbs pagarināts līdz 2019. gada 31. decembrim. 2019. gada 10. janvārī tika zaudēti sakari ar Spektr-R. Tas bija pārtraucis saņemt komandas, bet turpināja sūtīt informāciju uz Zemi. 2019. gada 30. maijā observatorija tika atzīta par zaudētu.