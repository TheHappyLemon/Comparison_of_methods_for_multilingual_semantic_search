Narcistiskie personības traucējumi (NPD) ir psihiski traucējumi, kam raksturīga mūža garumā ilgstoša pārspīlēta sajūta par savu nozīmību, pārmērīga vajadzība pēc apbrīnas un samazināta spēja just līdzi citiem cilvēkiem jeb piedzīvot empātiju. Šie personības traucējumi bieži ir komorbīdi jeb novērojami vienlaikus ar citiem garīgiem traucējumiem un asociēti ar būtiskiem funkcionāliem traucējumiem un psihosociālu invaliditāti. Personības traucējumi ir psihisku traucējumu klase, ko raksturo ilgstoši, neelastīgi un videi nepiemēroti uzvedības, apziņas un iekšējās pieredzes modeļi, kas izpaužas daudzos kontekstos un atšķiras no kultūrā pieņemtajiem. Šie modeļi attīstās agrīnā pieaugušā vecumā. Personības traucējumu diagnosticēšanas kritēriji ir uzskaitīti Starptautiskās slimību klasifikācijas (ICD) sestajā nodaļā un Amerikas Psihiatru asociācijas psihisko traucējumu diagnostikas un statistikas rokasgrāmatā (DSM). NPD nav standarta ārstēšanas metodes. To augstā komorbiditāte ar citiem garīgiem traucējumiem ietekmē metodes izvēli un rezultātus. Psihoterapeitiskās metodes parasti iedalās divās kategorijās: psihoanalītiskā / psihodinamiskā un kognitīvi biheiviorālā terapija; un pieaug atbalsts abu integrēšanai ārstēšanas procesā. Tomēr trūkst pētījumu, kas noteiktu ārstēšanas metožu efektivitāti.