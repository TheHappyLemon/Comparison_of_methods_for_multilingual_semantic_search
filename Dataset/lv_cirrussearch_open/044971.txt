2019. gada Āfrikas Nāciju kauss bija 32. Āfrikas Nāciju kausa izcīņa jeb Āfrikas futbola izlašu čempionāts. Turnīru rīkoja Āfrikas Futbola konfederācija (CAF), tas notika Ēģiptē no 2019. gada 21. jūnija līdz 19. jūlijam. 2017. gada 20. jūlijā CAF izpildkomiteja pieņēma lēmumu — turnīru, kas līdz šim tradicionāli risinājās janvārī un februārī, pārcelt uz jūniju un jūliju. Tika palielināts arī finālturnīra komandu skaits no 16 uz 24. Sākotnēji turnīra norise bija paredzēta Kamerūnā. 2018. gada 30. novembrī Kamerūnai tika atņemtas turnīra rīkošanas tiesības infrastruktūras sagatavošanas kavēšanās dēļ. 2019. gada janvārī tika nolemts turnīru rīkot Eģiptē. Šī bija piektā reize, kad Ēģipte rīko Āfrikas Nāciju kausa finālturnīru, iepriekšējo reizi tas notika 2006. gadā. Iepriekšējie (2017. gada) čempioni bija Kamerūnas izlase. Par uzvarētājiem kļuva Alžīrijas izlase, kas finālā ar 1:0 pieveica Senegālu. Alžīrijai tas bija otrais čempionu tituls.