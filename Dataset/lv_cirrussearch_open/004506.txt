"Neatkarīgās Tukuma Ziņas" ir reģionāls preses izdevums, kas darbojas Tukuma novadā. Laikraksts iznāk otrdienās, ceturtdienās un piektdienās. Tā vidējā tirāža ir 5 300 eksemplāru, bet kopējā viena numura auditorija ir ap 26 000 cilvēku. Laikraksta aizsākumi saistās ar 1995. gadu, kad Tukumā sāka iznākt pašvaldības un vietējo uzņēmēju laikraksts "Tukuma Ziņas". Pēc vairākiem konfliktiem ar laikraksta īpašniekiem 2000. gadā redakcijas kolektīvs izveidoja savu SIA "Novadu Ziņas" kopā ar SIA "Dienas Mediji", kurai pieder 34% uzņēmuma kapitāla daļu. 2000. gada 24. februārī tika izdots pirmais "Neatkarīgo Tukuma Ziņu" numurs. "Neatkarīgo Tukuma Ziņu" mērķauditorija ir bijušā Tukuma rajona iedzīvotāji vecumā no 15 līdz 74 gadiem. Laikraksts ir krāsains un tā formāts ir A3. Apjoms — 8 līdz 12 lapaspuses. Ir vairākas tematiskās rubrikas, kas veltītas atsevišķi novadu dzīvei, gan arī kopējām ziņām par ekonomiku, izglītību, atpūtu un citām tēmām. Katru ceturtdienu pielikumā atrodama televīzijas programma "tvDiena". Ir pielikumi "Darbs Dara Darītāju" un "CeļoJums", “Mūsu Veselībai”, “Laiks Kultūrai”, “Laiks Uzņēmējam”. Ik gadu tiek izdota arī “Tukuma Gadagrāmata”, kuru par izdevīgu cenu var iegādāties laikraksta abonētāji. Katru gadu ar pirmo laikrakstu visi abonenti saņem sienas pārliekamo kalendāru.