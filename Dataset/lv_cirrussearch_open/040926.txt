Vinčestera (angļu: Winchester, izrunā: [ˈwɪntʃɪstə(r)]) ir pilsēta Apvienotajā Karalistē, Anglijā. Vinčestera ir Hempšīras grāfistes administratīvais centrs. 2015. gadā pilsētā dzīvoja 45,2 tūkstoši iedzīvotāju. Vinčestera atrodas 98 km uz dienvidrietumiem no Londonas un 22 km uz ziemeļiem no Sauthemptonas. Laikos, kad Romas impērija iebruka Lielbritānijā, romieši pašreizējā Vinčesteras vietā izveidoja apmetni Venta Belgarum. Vinčestera ir bijusi Veseksas Karalistes galvaspilsēta, un līdz aptuveni 1200. gadam arī Anglijas Karalistes galvaspilsēta. Pilsētā esošā Vinčesteras katedrāle ir viena no lielākajām katedrālēm Eiropā.