USA-280 (kodētais nosaukums Zuma) bija ASV valdības slepens pavadonis. Tas pēc palaišanas 2018. gada 8. janvārī nesasniedza orbītu. Par īpaši slepeno Zuma misiju oficiāli netiek izpausta informācija. Nav zināms, kuras organizācijas uzdevumā tā tika palaista, ne arī tās mērķi. Nacionālais izlūkošanas birojs (NRO) noliedza saistību ar Zuma. Zināms, ka kosmisko aparātu izgatavoja uzņēmums Northrop Grumman. Neatkarīgie analītiķi, analizējot to, kuri rajoni tika slēgti lidmašīnām un kuģiem, secināja, ka pavadoņa mērķa orbīta bija 400 km augstumā ar slīpumu aptuveni 50°. Zuma tika palaists 2018. gada 8. janvārī 01:00 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma LC-40. Raķetes pirmā pakāpe atgriezās, un tika veiksmīgi nosēdināta uz laukuma Landing Zone 1. Vēlāk parādījās neoficiāla informācija, ka Zuma nav sasniegusi orbītu un visticamāk iekritusi Indijas okeānā. Northrop Grumman nesniedza nekādus komentārus, bet palaišanas nodrošinātājs SpaceX paziņoja, ka dati rāda, ka Falcon 9 ir darbojies kā paredzēts. Wall Street Journal, citējot nezināmu avotu, rakstīja, ka derīgā krava nav atdalījusies no raķetes augšējās pakāpes. Līdzīgu informāciju sniedza Reuters. Savukārt ASV orbitālo kravu reģistrā (Space-Track vietnē) Zuma tika iereģistrēta kā USA-280 ar kataloga numuru 43098 un starptautisko apzīmējumu 2018-001A, bet bez orbītas parametriem. Kosmonautikas eksperts Džonatans Makdovels secināja, ka Space-Track ir domājuši, ka Zuma veiks vismaz vienu apriņķojumu ap Zemi. Parādījās informācija, ka derīgās kravas adapteri (tas atdala pavadoni no raķešpakāpes) nenodrošināja SpaceX, bet gan Northrop Grumman.