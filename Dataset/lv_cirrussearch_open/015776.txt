Somebody That I Used to Know ir austrāliešu-beļģu dziedātāja un dziesmu autora Gotye dziesma, kuras ierakstā ir piedalījusies arī jaunzēlandiete Kimbra. Singls Austrālijā un Jaunzēlandē tika izdots 2011. gada 5. jūlijā kā trešā albuma Making Mirrors otrais singls. 2011. gada decembrī tas tika izdots Apvienotajā Karalistē, savukārt 2012. gada janvārī — ASV un Īrijā. Dziesmu Gotye ierakstīja savu vecāku mājās Austrālijā. Singls guva lielus komerciālos panākumus, Austrālijas, Apvienotās Karalistes un ASV (Billboard Hot 100), kā arī 23 citu valstu singlu topos dziesma ierindojās 1. vietā. Austrālijā šis ir visu laiku trešais vislabāk pārdotais singls. Singls tika atzīts par gada labāko ierakstu Grammy balvu pasniegšanas ceremonijā 2013. gada februārī.