Šis raksts ir par pilsētu. Par filmu skatīt rakstu Denkerka (filma). Denkerka (franču: Dunkerque, izrunā: [dœ̃kɛʁk]; nīderlandiešu: Duinkerke) ir ostas pilsēta Francijas ziemeļos, Noras-Padekalē reģionā, Noras departamentā, aptuveni 10 km no Beļģijas robežas. Pilsēta atrodas Ziemeļjūras krastā. Līdz 20. gadsimta vidum Denkerkas iedzīvotāji runāja galvenokārt nīderlandiešu valodas rietumflāmu dialektā, bet mūsdienās vairums — franču valodā. Denkerkas nosaukums ir cēlies no nīderlandiešu valodas rietumflāmu dialekta un tulkojumā nozīmē "kāpu baznīca". Otrā pasaules kara laikā 1940. gadā Denkerkas apkaimē notika Denkerkas kauja, kuras rezultātā pilsētu okupēja Trešais reihs. Atlikušajā kara laikā pilsēta stipri cieta bombardēšanas rezultātā. Pēc kravu apgrozījuma Denkerkas osta ir trešā lielākā Francijā aiz Havras un Marseļas. No pilsētas regulāri ir prāmju satiksme ar Apvienotās Karalistes pilsētu Duvru.