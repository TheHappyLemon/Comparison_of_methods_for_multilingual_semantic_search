Taurijas guberņa bija Krievijas Impērijas Eiropas daļas guberņa, kas no 1802. līdz 1921. gadam pastāvēja Krimas pussalas, daļēji Hersonas un Zaporižjas apgabalu teritorijā Ukrainas dienvidu daļā. Taurijas nosaukumu ieviesa pēc Krimas hanistes teritorijas iekarošanas 1783. gadā, mēģinot atdzīvināt seno grieķu lietoto Taurīdas nosaukumu un izskaust Krimas nosaukumu. Sākotnēji okupēto teritoriju iekļāva Jaunkrievijas vietniecības, 1796. gadā Jaunkrievijas guberņas sastāvā. 1802. gadā Jaunkrievijas guberņu sadalīja Nikolajevas, Jekaterinoslavas un Taurijas guberņās. Pēc Oktobra revolūcijas īslaicīgi pastāvēja Tauridas Padomju Republika, pēc Brestļitovskas miera līguma nosacījumiem to okupēja Vācijas armija, vēlāk tā bija Ukrainas Tautas Republikas sastāvā. Pēc Krievijas pilsoņu kara Taurijas guberņu 1921. gadā likvidēja un tās teritoriju sadalīja starp Ukrainas PSR un Krimas APSR (Krievijas PFSR sastāvā).