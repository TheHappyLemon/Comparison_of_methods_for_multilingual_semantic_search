Another Town, Another Train ir Zviedrijas popmūzikas grupas ABBA dziesma. Dziesmas autori ir Bjērns Ulveuss un Benni Andešons, bet vokālo sniegumu veido Bjērna Ulveusa balss, piedziedājumos arī Angnētas Feltskūgas un Anni Fridas Lingstades balsis. Dziesmas vārdu autors Bjērns vēlākās intervijās atzinis, ka dziesmas nosaukums viņam licies neloģisks un būtu bijis labāk, piemēram, Another Town, Another Time. 1973. gadā dziesma tika izdota kā 7" vinila singls Japānā, lai popularizētu grupas debijas albumu Ring, Ring. Another Town, Another Train arī tika izdots kā singls ASV caur ierakstu kompāniju Playboy Records, sekojot debijas singla People Need Love panākumiem. Dziesma veidota līdzīgi grupu Simon and Garfunkel un The Bachelors mūzikas stilam — melodiskām balādēm. Dziesma tika izdota arī vācu valodā ar nosaukumu Wer im Wartesaal der Liebe steht (dziesmas tekstu sarakstīja Freds Džejs) kā singla Ring, Ring B-puse.