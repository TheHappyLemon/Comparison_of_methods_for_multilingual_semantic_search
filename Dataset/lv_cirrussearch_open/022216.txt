MariaDB ir relāciju datu bāzu pārvaldības sistēma (RDBMS). Projekts sākts kā MySQL relāciju datu bāzu pārvaldības sistēmas sazarojums un arī tālākajā izstrādē tiek uzturēta augsta saderība ar MySQL, nodrošinot “drop-in” aizvietojamību — Lietojumprogrammas saskarne (API) gandrīz pilnībā sakrīt ar MySQL API . MariaDB izstrāde uzsākta 2009. gadā, kad uzņēmumu Sun iegādājās Oracle. MySQL sākotnējie izstrādātāji 2008. gadā bija pārdevuši savu produktu (ar visu MySQL AB kompāniju) Sun, taču Oracle veiktā pārpirkšana radīja bažas par brīvā un atvērtā koda principu ievērošanu. Tāpēc tika radīts sazarojums MariaDB, kas turpinātu piedāvāt šo RDBMS ar GNU GPL. MariaDB vadošais izstrādātājs ir Miķelis “Montijs” Vidēniuss, kurš ir arī MySQL galvenais autors un bija tās vadošais izstrādātājs līdz 2009. gadam, kad evakuējās no Sun, lai dibinātu pats savu kantori. MariaDB nosaukta Montija meitas Marijas vārdā. Saskaņā ar tradīciju atvērtā koda projektu logo attēlot dzīvniekus, MariaDB logo ir uzzīmēts ronis .