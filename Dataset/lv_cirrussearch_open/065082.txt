Ņūmena (angļu: Newman), līdz 1981. gadam Mauntņūmena (Mount Newman), ir pilsēta Austrālijas ziemeļrietumos, Rietumaustrālijas štatā, Pilbaras reģionā. Kalnrūpniecības centrs. Austrumpilbaras grāfistes administratīvais centrs. 4239 iedzīvotāji, no tiem 13,1 % – Austrālijas aborigēni (2021. gadā). Izvietojusies kontinenta iekšienē, Oftalmijas kalnu grēdā, ap 1030 km uz ziemeļaustrumiem no Pērtas un ap 360 km uz dienvidaustrumiem no Porthedlendas un Indijas okeāna piekrastes, karsta tuksnešu klimata joslā. Ap 10 km uz dienvidaustrumiem no pilsētas atrodas Ņūmenas lidosta (regulāri reisi uz Pērtu, Karratu un Porthedlendu, 2022. gada dati). Privātais dzelzceļš savieno Ņūmenu ar Porthedlendu (tikai kravu pārvadājumi). Gar pilsētas robežu stiepjas Lielā Ziemeļu šoseja (Great Northern Highway), kas savieno Pērtu ar Vindemu. Blakus pilsētai darbojas divas BHP Group kompānijai piederošas dzelzs rūdas raktuves. Pilsēta dibināta 1967.–1969. gadā, kad uzsākta Mauntveilbekas (Mount Whaleback) dzelzs rūdas raktuvju ekspluatācija. Līdz 1981. gadam Mauntņūmena bija slēgta pilsēta un piederēja raktuvju kompānijai (tajā varēja apmesties tikai raktuvju darbinieki un viņu ģimenes locekļi). Lai padarītu zaļāku tuksnesīgo ainavu, 1975. gadā Mauntņūmenā sastādīts ap 60 tūkstošiem koku un krūmu. 1979. gadā uzcelta dzelzs rūdas pārstrādes rūpnīca. 20. gadsimta deviņdesmitajos gados Ņūmena kļuva par vietējās pašvaldības administratīvo centru. Pilsētas centrā Norakstīts raktuvju pašizgāzējs kalpo par eksponātu pie Ņūmenas tūrisma informācijas centra Pilsēta no putna lidojuma