BMX (Bicycle Motocross) ir riteņbraukšanas sporta paveids, kurā sacensības notiek speciāli veidotās 350-400 metru garām trasēs ar šķēršļiem un virāžām. Pašlaik šī riteņbrauksanas veida starptautisko pārvaldi veic Starptautiskā riteņbraukšanas savienība (UCI), kas pārrauga un rīko Pasaules čempionātu. BMX ir radies ASV, Kalifornijā 1960. gadu beigās. 1970. gadu sākumā sāka lietot saīsinājumu "BMX". Nīderlandē ir izplatīts nosaukums "Fietskross", bet Francijā un Čehijā — "Bikross", spāniski un portugāliski runājošie lieto "bicicross". Visi šie nosaukumi tulkojumā nozīmē "divriteņu kross".