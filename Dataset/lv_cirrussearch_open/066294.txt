Emsas ukazs (krievu: Эмский указ; ukraiņu: Емський указ) bija Krievijas Impērijas ķeizara Aleksandra II 1876. gada 18. maijā izdots slepens dekrēts, ar ko Krievijas Impērijā aizliedza jebkādu darbu iespiešanu ukraiņu valodā, ukraiņu valodas mācīšanu pamatskolās, lugu iestudēšanu ukraiņu valodā, dziesmu izpildīšanu ukraiņu valodā un ārpus impērijas ukraiņu valodā izdotu darbu ievešanu. Emsas ukazs bija spēkā līdz 1905. gadam, un vēl vairāk paplašināja 1863. gadā izdotā Valujeva apkārtraksta ieviestos ukraiņu valodas ierobežojumus. Ukaza nosaukums cēlies no tā parakstīšanas vietas — Bādemsas, Vācijā.