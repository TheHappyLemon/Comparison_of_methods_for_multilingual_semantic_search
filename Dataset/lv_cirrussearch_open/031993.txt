Intelsat 34 (IS-34) ir Luksemburgā bāzēta uzņēmuma Intelsat sakaru pavadonis, kas paredzēts sakaru nodrošināšanai Amerikā un Eiropā. Ģeostacionārā orbītā palaists 2015. gada augustā. Pavadoni izgatavojis ASV uzņēmums SSL. Tam uzstādīti 24 C joslas un 24 Ku joslas raidītāji. Intelsat 34 tika gatavots, lai aizvietotu Intelsat 27, kurš zaudēts 2013. gadā nesējraķetes avārijā. Intelsat 34 tika palaists 2015. gada 20. augustā 20:34 UTC no Gviānas kosmiskā centra ar nesējraķeti Ariane 5ECA kopā ar Eiropas sakaru pavadoni Eutelsat 8 West B. Intelsat 34 izvietots ģeostacionārajā orbītā punktā 55,5° rietumu (304,5° austrumu) garuma. Tas aizvietoja resursus iztērējušos pavadoņus Galaxy 11 un Intelsat 805.