Šis raksts ir par apdzīvotu vietu Ādažu pagastā. Par citām jēdziena Birznieki nozīmēm skatīt nozīmju atdalīšanas lapu. Birznieki ir ciems Ādažu novada Ādažu pagastā, izvietojies pagasta rietumdaļā, 4 km no pagasta un novada centra Ādažiem un 27 km no Rīgas. Ciems atrodas autoceļa A1 malā, rietumu pusē. Ādažiem pieguļošajā Birznieku ciema teritorijā gar A1 ceļu, Laimas ielā, atrodas divas uzņēmumu grupas Orkla Latvija pārtikas izstrādājumu ražotnes, no kurām vienā tiek ražoti zīmola Laima produkti, bet otrā, cepumu un vafeļu ražotnē – zīmoli Selga un citi. Pirmās ražotnes, kuras būvniecība tika uzsākta 2017. gada oktobrī, atklāšanā 2021. gada septembrī piedalījās Ministru prezidents Krišjānis Kariņš. Otrās ražotnes celtniecība sākās 2020. gada novembrī, un ar pilnu jaudu tā sāka strādāt 2023. gadā.