Anatolijs Baniševskis (azerbaidžāņu: Anatoli Banişevski, krievu: Анатолий Банишевский, dzimis 1946. gada 23. februārī, miris 1997. gada 10. decembrī) bija Azerbaidžānas futbolists un futbola treneris. Spēlējis uzbrucēja pozīcijā, pārstāvējis PSRS futbola izlasi. Gan visu savu spēlētāja karjeru, gan arī gandrīz visu trenera karjeru pavadījis Baku komandā Neftçi. Neftçi rindās viņš kopumā guva 136 vārtus PSRS Augstākajā līgā. PSRS futbola izlasi pārstāvējis no 1965. līdz 1972. gadam, 50 mačos gūstot 20 vārtus. Piedalījies 1966. gada FIFA Pasaules kausā, kā arī 1968. un 1972. gada Eiropas čempionātā. Baniševskis tiek uzskatīts par visu laiku labāko Azerbaidžānas futbolistu. 2004. gadā, UEFA jubilejas apbalvojumu ietvaros, Azerbaidžānas Futbola federācija izvēlējās viņu kā visu laiku labāko azerbaidžāņu futbolistu.