Antons Čehovs (krievu: Антон Павлович Чехов; dzimis 1860. gada 29. janvārī [v.s. 17. janvārī], miris 1904. gada 15. jūlijā [v.s. 2. jūlijā]) bija krievu īso stāstu rakstnieks un dramaturgs, kā arī ārsts. Viņš tiek uzskatīts par vienu no labākajiem īso stāstu rakstniekiem pasaulē. Par Čehova svarīgākajiem darbiem dramaturģijā tiek uzskatītas četras lugas: "Kaija", "Tēvocis Vaņa", "Trīs māsas" un "Ķiršu dārzs"; daudzi rakstnieki un kritiķi augstu novērtējuši arī viņa īsos stāstus. Čehova sadarbība ar Maskavas Dailes teātri (MDT) ne tikai palielināja paša Čehova popularitāti, bet arī nostiprināja MDT prestižu. Čehova lugas ir vienas no 20. gadsimtā Eiropas teātros visvairāk iestudētajām lugām līdzās Viljama Šekspīra un Henrika Ibsena darbiem.