Velta Rūķe-Draviņa (dzimusi Velta Rūķe 1917. gada 25. janvārī, mirusi 2003. gada 7. maijā) bija latviešu valodniece un folkloriste. Vidējo izglītību ieguvusi Rīgas 2. pilsētas ģimnāzijā, 1939. gadā absolvējusi Latvijas Universitātes Filoloģijas un filozofijas fakultātes Baltu filoloģijas nodaļu. Laikā no 1938. līdz 1944. gadam strādājusi Valodas krātuvē, kā arī bijusi Latvijas Universitātes docētāja. Strādājusi par Jāņa Endzelīna asistenti. 1944. gadā emigrējusi uz Zviedriju. Tur laikā no 1948. līdz 1970. gadam Rūķe-Draviņa strādājusi par docētāju Lundas Universitātē. Pēc tam sāka vadīt Stokholmas Universitātes Slāvu un baltu institūta Baltu valodu un literatūras katedru, to darījusi līdz 1984. gadam. Uzstājusies ar vieslekcijām dažādu valstu universitātēs. Laikā no 1982. līdz 1990. gadam Rūķe-Draviņa bija literatūras gadagrāmatas "Zari" redaktore. Viņa ir publicējusi vairāk nekā 300 zinātniskos rakstus. Ir autore vairākām grāmatām par valodniecības jautājumiem. Par savu darbību ir saņēmusi vairākus apbalvojumus un prēmijas.