Vinasat-2 ir Vjetnamas valsts uzņēmuma Vjetnamas pasta un telekomunikāciju grupa (VNPT) sakaru pavadonis, kas palaists 2012. gada maijā. Tas apkalpo klientus Vjetnamas teritorijā, kā arī citās Dienvidaustrumu Āzijas valstīs. Pavadoni izgatavojusi kompānija Lockheed Martin uz platformas A2100A bāzes. Kosmiskā aparāta masa startā bija 2969 kg, izmēri: 4,4 × 1,9 × 1,8 m. Tas ir apgādāts ar 24 Ku joslas raidītājiem. Vinasat-2 tika palaists 2012. gada 15. maijā 22:13 UTC ar nesējraķeti Ariane 5ECA (lidojums VA-206) no Gviānas kosmiskā centra kopā ar Japānas pavadoni JCSAT-13. 26 minūtes pēc starta JCSAT-13 tika atdalīts no augšējās pakāpes. Vinasat-2 no augšējās pakāpes atdalījās 22:49 UTC. Ģeostacionāro orbītu pavadonis sasniedza paša spēkiem. Tas tika pozicionēts punktā 131,8° austrumu garuma. Jūlija sākumā beidzās testēšanas fāze, par ko tika paziņots 5. jūlijā.