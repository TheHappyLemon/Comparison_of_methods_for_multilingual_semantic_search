Karalienes Mērijas krasts (angļu: Queen Mary Coast) ir Austrumantarktīdas piekrastes daļa gar Mosona un Deivisa jūras krastiem. Stiepjas no Horderna raga austrumos (66°15′S 100°31′E﻿) līdz Filhnera ragam rietumos (66°27′S 91°54′E). Kopējais piekrastes garums ap 360 km. Austrumos robežojas ar Noksa krastu, rietumos — ar Vilhelma II krastu. Krasta lielāko daļu aizņem Šekltona šelfa ledājs, rietumos — Fara līcis. Krasta tuvumā atrodas vairākas salas, lielākās no kurām ir Drigalska sala Deivisa jūrā un Masona sala šelfa ledāja vidienē. Krastā uz šelfa ledāju un jūru noplūst vairāki glečeri, lielākais no kuriem ir Denmena glečers. Glečera ledum noplūstot jūrā, 160 km no piekrastes periodiski veidojas Pobedas ledus sala. Krasta rietumos kopš 1956. gada funkcionē krievu vissezonas polārstacija Mirnija. Krastu 1912. gada februārī atklāja Daglasa Mosona ekspedīcija un nosauca karaļa Džordža V konsortes Mērijas vārdā par Karalienes Mērijas Zemi (Queen Mary Land); vēlāk pārdēvēta par krastu.