Osmans II (osmaņu turku: عثمان ثانى, turku: II. Osman, saukts Jaunais Osmans (Genç Osman); dzimis 1604. gada 3. novembrī, miris 1622. gada 20. maijā) bija Osmaņu impērijas sultāns no 1618. gada līdz 1622. gadam, kad tika nogalināts apvērsumā. Kļuva par sultānu 14 gadu vecumā, kad apvērsumā no amata tika atcelts garīgi nestabilais Mustafa I. Devās karagājiena pret Poliju, kur 1621. gadā cieta sakāvi kaujā pie Hotinas. Karaspēka neveiksmēs vainoja janičāru sliktās kaujasspējas. Atgriezdamies Konstantinopolē, sāka karaspēka reformas, ierobežojot janičāru tiesības. Gatavojoties hadžam, kura faktiskais mērķis bija jaunas armijas izveide Anatolijas iekšzemē, tika gāzts no troņa un nogalināts janičāru sacelšanās rezultātā.