Hannovere (vācu: Hannover) ir Vācijas pilsēta, kas atrodas valsts ziemeļos, Leines upes krastos. Hannovere ir Lejassaksijas federālās zemes administratīvais centrs un lielākā pilsēta. Hannoveres administratīvajās robežās dzīvo 518 386 iedzīvotāji, bet tās aglomerācijā dzīvo 1,119 miljoni iedzīvotāju. Pēc iedzīvotāju skaita tā ir trīspadsmitā lielākā Vācijas pilsēta un 56. lielākā Eiropas Savienības pilsēta. Hannovere atrodas 285 km uz rietumiem no Berlīnes, 151 km uz dienvidiem no Hamburgas, 631 km uz ziemeļiem no Minhenes un 85 km uz austrumiem no Osnabrikas. Mūsdienās Hannovere ir pazīstama kā lielu starptautisku izstāžu centrs, no kurām pazīstamākā ir CeBIT. Pilsēta ir nozīmīgs dzelzceļa un autobāņu mezgls. Pilsētā atrodas vairākas universitātes un medicīnas skola, starptautiska lidosta un liels zoodārzs. Katru gadu pilsētā notiek Hannoveres Oktoberfest, kas ir otrais lielākais Oktoberfest pasaulē. 2000. gadā pilsētā norisinājās Expo 2000. Svarīgi darba devēji ir Volkswagen, Continental, Talanx, VHV un Hannover Re.