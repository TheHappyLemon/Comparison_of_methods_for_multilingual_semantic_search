Šis raksts ir par Linux operētājsistēmu. Par citām jēdziena Ubuntu nozīmēm skatīt nozīmju atdalīšanas lapu. Ubuntu (IPA izruna: /u'buntu/) ir brīva un atvērta pirmkoda Linux distributīvs, kas ir bāzēts uz Debian GNU/Linux. Ubuntu oficiāli ir izlaists trīs variantos: Desktop, Server, un Core lietu interneta ierīcēm un robotiem. Visas versijas var izmantot datorā vai virtuālā mašīnā. Ubuntu ir populāra operētājsistēma mākoņskaitļošanai ar OpenStack atbalstu. Ubuntu izstrādes ciklu veido relīzes katrus 6 mēnešus, ar ilgtermiņa atbalstu relīzēm katrus divus gadus. Šobrīd pēdējā versija Ubuntu 23.04 ("Lunar Lobster") tika palaista 2023. gada aprīlī, bet jaunākā ilgtermiņa atbalsta versija ir Ubuntu 22.04 ("Jammy Jellyfish"). Ubuntu izstrādā Canonical un citu izstrādātāju kopiena pēc meritokrātijas pārvaldības modeļa. Canonical nodrošina drošības atjauninājumus un atbalstu katrai Ubuntu relīzei, sākot no izlaišanas datuma un līdz brīdim, kad relīze sasniedz norādīto ekspluatācijas laika beigu datumu. Canonical rada ieņēmumus, pārdodot ar Ubuntu saistītus maksas pakalpojumus. Distributīva nosaukums ir cēlies no Dienvidāfrikas zulu un kosu tautu priekšstata ubuntu, kas nozīmē “Es esmu tas, kas es esmu, pateicoties tam, kas mēs visi esam”. Ubuntu sauklis "Linux cilvēcīgām būtnēm" ietver vienu no tā galvenajiem mērķiem — padarīt Linux pieejamāku un vienkāršāk lietojamu.