Sprādzieni Londonā 2005. gada 7. jūlijā bija koordinētu pašnāvnieku sarīkota sprādzienu sērija Apvienotās Karalistes galvaspilsētas Londonas centrā pilsētas metro tīklā un autobusu satiksmē. 2005. gada 7. jūlija rītā četri britu islāmisti detonēja četras bumbas, no kurām trīs tika uzspridzinātas ar 50 sekunžu starpību Londonas metro vilcienos, savukārt ceturtā — autobusā. Sprādzienos kopā gāja bojā 56 cilvēki (tai skaitā arī visi četri teroristi), ievainojumus guva vairāk nekā 700 cilvēki. Šis ir lielākais teroristu uzbrukums Apvienotajā Karalistē kopš 1988. gada sprādziena Lokerbijā, šis ir arī pirmais pašnāvnieku uzbrukums valsts vēsturē. Sprādzieni notika dienu pēc tam, kad Londona tika nosaukta par 2012. gada Vasaras Olimpisko spēļu norises vietu. Pēc divām nedēļām, 21. jūlijā, notika vēl viena sprādzienu sērija, kurā ievainojumus guva viens cilvēks.