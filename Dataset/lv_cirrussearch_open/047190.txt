2021. gada Tour de France bija 108. Tour de France velobrauciens, kas norisinājās no 2021. gada 26. jūnija līdz 18. jūlijam. Sākotnēji bija plānots, ka sacensību starts (Grand Départ) būs Kopenhāgenā, kur notiktu 13 km garš individuālais brauciens, kam sekotu divi posmi Dānijas dienvidos. Tā būtu pirmā reize, kad Tour de France būtu noticis Dānijas teritorijā. Sākotnēji sacensības bija plānotas no 2. līdz 25. jūlijam, bet COVID-19 pandēmijas dēļ pārcelto 2020. gada vasaras olimpisko spēļu dēļ tika pārceltas nedēļu ātrāk. COVID-19 pandēmijas dēļ arī tika atcelts velobrauciena starts Dānijā, to uzsākot Francijas rietumu pilsētā Brestā, savukārt startu Kopenhāgenā pārcēla uz 2022. gada Tour de France velobraucienu. Sacensību kopvērtējumā otro gadu pēc kārtas uzvarēja Slovēnijas sportists Tadejs Pogačars (UAE Team Emirates).