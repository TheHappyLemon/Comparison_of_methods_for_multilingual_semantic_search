Apaļmēles krupju dzimta, apaļmēļu dzimta jeb diskmēļu dzimta (Alytidae) ir viena no bezastaino abinieku (Anura) dzimtām, kas apvieno 12 mūsdienās dzīvojošas varžu un krupju sugas un kas tiek iedalītas 3 ģintīs. Šajā dzimtā ir arī viena aizvēsturiskā suga. Visas dzimtas mūsdienu sugas ir samērā primitīvas un pieder pie primitīvo varžu apakškārtas (Archaeobatrachia). Dzimtai bieži tiek lietots arī zinātniskais nosaukums Discoglossidae, tomēr šis nosaukums ir jaunāks nekā nosaukums Alytidae. Līdz ar to, sekojot pieņemtajai nosaukumu lietošanas kārtībai taksonomijā, priekšroka būtu dodama vecākā vārda lietošanai.