Freds Makfīlijs Rodžerss (angļu: Fred McFeely Rogers, dzimis 1928. gada 20. martā, miris 2003. gada 27. februārī) bija amerikāņu televīzijas programmu vadītājs, TV producents, balss aktieris un leļļu teātra aktieris. Viņš izveidoja un vadīja bērnu pirmsskolas izglītojošo raidījumu Mister Rogers' Neighborhood (1968–2001), tāpēc zināms arī kā Misters Rodžerss (Mister Rogers). Rodžersa darbs bērnu televīzijā guva plašu atzinību, un viņš saņēma vairāk nekā četrdesmit universitāšu un koledžu goda grādus un vairākas balvas, tostarp Emmy balvu par mūža ieguldījumu (1997) un Prezidenta brīvības medaļu (2002). 1999. gadā viņu uzņēma Televīzijas slavas zālē.