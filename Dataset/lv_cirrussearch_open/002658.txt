Akatsuki (あかつき, "[saul]lēkts"), agrākais nosaukums Venus Climate Orbiter (VCO) jeb Planet-C ir Japānas starpplanētu zonde, kas paredzēta Veneras izpētei. Tā palaista 2010. gada maijā. Veneras orbītā iegāja 2015. gada decembrī. Akatsuki tika palaista 2010. gada 20. maijā 21:58:22 UTC no Tanegasimas kosmosa centra ar nesējraķeti H-IIA/202. Ieiešana Veneras orbītā bija paredzēta 2010. gada 7. decembrī. 6. decembrī 23:49 UTC uz 12 minūtēm bija jāieslēdz galvenais dzinējs, lai veiktu bremzēšanas manevru. Inženieri uz Zemes saņēma signālu, ka dzinējs ticis iedarbināts, pirms, kā plānots, zonde aizgāja planētas ēnā uz 22 minūtēm. Paredzētajā laikā no zondes netika uztverti signāli. Tikai 01:28 UTC izdevās atjaunot sakarus, bet speciālistiem vēl nebija skaidrs, vai dzinējs nostrādājis visas 12 minūtes un līdz ar to Akatsuki iegājusi orbītā. Vēlāk noskaidrojās, ka zonde tomēr nav iegājusi Veneras orbītā. Speciālisti noskaidroja, ka bremzēšanas dzinējs darbojies tikai 20 — 30 % no paredzētā laika. JAXA speciālisti uzskata, ka kļūmes ticamākais iemesls bijis dzinēja degvielas padeves caurules aizsērēšana ar kristāliem, kas radušies degvielas un oksidētāja ķīmiskā reakcijā. Nākamā iespēja ieiet planētas orbītā būtu 2015. gadā, kad zonde atkal pietuvotos Venerai. 2011. gada 7. un 14. septembrī tikai veiktas galvenā dzinēja testa iedarbināšanas uz pāris sekundēm. Izrādījās, ka dzinējs dod vilci tikai astoto daļu no paredzētās. Tas nebūtu pietiekami, lai nākamajā iespējā ieietu Veneras orbītā. Oktobrī tika dotas komandas izlaist daļu degvielas, lai samazinātu zondes masu. Turpmākiem manevriem nolemts izmantot mazākus orientācijas dzinējus. 2011. gada 1., 10. un 21. novembrī Akatsuki veica dzinēju iedarbināšanu. 2015. gada 7. decembrī Akatsuki iegāja Veneras orbītā. 2016. gada 26. martā orbīta tika pazemināta līdz aptuveni 330 000 km. 17. maijā oficiāli Akatsuki sāka Veneras zinātnisko misiju.