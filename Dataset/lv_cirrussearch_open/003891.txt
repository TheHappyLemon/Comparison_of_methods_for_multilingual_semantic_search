Našvila (angļu: Nashville) ir ASV Tenesī štata galvaspilsēta un Deividsona apgabala centrs. Tā atrodas Tenesī štata vidienē. Našvila ir galvenais veselības aprūpes, mūzikas, izdevēju, banku kapitāla un transporta centrs štatā, kā arī vairāku universitāšu un koledžu mājvieta. Našvilā ir apvienotā pilsētas un apgabala valdība, kas sastāv no septiņām mazākām municipalitātēm. Otra apdzīvotākā vieta Tenesī štatā pēc Memfisas. Našvilas metropole ir 1 582 264 cilvēku dzīves vieta, lielākā metropole štatā. Našvilā bāzētas vairākas sporta komandas, tai skaitā NHL klubs Našvilas "Predators". Vēl šeit ir bāzēti NFL klubs Tenesī "Titans", zemākās beisbola līgas klubs Našvilas "Sounds", ABA klubs Music City Stars un futbola klubs Našvilas "Metros". Katru gadu pilsētā notiek vairāki kultūras pasākumi, tai skaitā ikgadējais Našvilas filmu festivāls (notiek aprīlī). Vēl tiek rīkots maratons un pusmaratons, tomātu mākslas svētki, mūzikas festivāli.