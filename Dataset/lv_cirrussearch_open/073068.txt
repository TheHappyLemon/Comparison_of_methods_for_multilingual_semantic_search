Lūsija Lolesa (angļu: Lucy Lawless, dzimusi 1968. gada 29. martā Oklendā) ir Jaunzēlandes dziedātāja un aktrise. Viņa ir visvairāk pazīstama ar Ksenas lomu TV seriālā Ksena: Karotāju Princese, kā arī filmēšanos seriālā Battlestar Galactica. Viņai ir bijušas arī epizodiskas lomas filmās Eiropas ceļojums, Zirnekļcilvēks un Bubulis. 1997. gadā žurnāls People magazine ierindoja Lolesu starp 50 skaistākajiem cilvēkiem pasaulē. Lolesai ir kulta statuss lesbiešu kopienā, pārsvarā tādēļ, ka seriālā "Ksena" viņa ceļoja kopā ar draudzeni Gabrielu. Lai arī Lolesa ir heteroseksuāla, viņa ir piedalījusies geju praidā Sidnejā 1999. gadā.