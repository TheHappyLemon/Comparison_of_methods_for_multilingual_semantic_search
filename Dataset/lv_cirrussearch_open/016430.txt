Hopa līcis Holmbejs (zviedru: Hoppets vik, angļu: Hope Bay, spāņu: Bahía Esperanza) ir ap 5,5 km garš un līdz 2,8 km plats līcis Triniti pussalas rietumu galā Antarktikā. Līča ieeja atrodas starp Šeperda un Stona ragiem Antarktikas šauruma piekrastē. Izstiepts ziemeļaustrumu—dienvidrietumu virzienā, krasti lielākoties klinšaini. Līča dienvidrietumu galā tajā nolaižas Depo glečers. Līča dienvidaustrumos Floras kalna ziemeļu nogāzei piešķirts speciāli aizsargājams teritorijas (Nr. 148) statuss. Līci 1902. gada janvārī atklāja pirmā Zviedrijas antarktiskā ekspedīcija Oto Nordenšelda vadībā. 1903. gadā no 12 marta līdz 29. septembrim tā krastā no akmeņiem sakrautā būdā bija spiesta pārziemot viena no ekspedīcijas glābšanas partijām triju vīru sastāvā un līcis tie nodēvēja par “Cerības līci”, lai “uzturētu dzīvu cerību” uz ekspedīcijas veiksmīgu atkalapvienošanos. Ziemotāju būdai piešķirts aizsargājama vēstures pieminekļa (Historic Monument No. 39) statuss. 1945. gadā operācijas “Tabarin” ietvaros līča krastā tika izveidota britu polārstacija Bāze D. Stacija nodegusi 1948. gadā, atjaunota 1952. gadā, slēgta 1964. gadā, bet 1997. gadā nodota Urugvajai, kas to pārdēvēja par Eličibereeti un izmanto vasaras sezonā. 1952. gadā netālu no britu bāzes Argentīna ierīkoja vissezonas staciju Ezperansa.