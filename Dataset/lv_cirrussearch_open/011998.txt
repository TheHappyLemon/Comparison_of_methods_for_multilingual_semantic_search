Roberts Bērds (angļu: Robert Carlyle Byrd; dzimis Kornēlijs Kelvins Seils (Cornelius Calvin Sale, Jr.) 1917. gada 20. novembrī, miris 2010. gada 28. jūnijā) bija amerikāņu advokāts un politiķis, pārstāvēja Demokrātisko partiju. Viņš bija Kongresā visilgāk strādājušais senators. 1952. gadā R. Bērds tika ievēlēts ASV Pārstāvju palātā (darbojies no 1953. līdz 1959. gadam), pēc sešiem gadiem tika ievēlēts Senātā. Ar laiku viņš kļuva par vienu no prominentākajiem senatoriem. Viņš ir bijis gan Senāta vairākuma, gan mazākuma līderis. Četrus laikposmus (1989—1995, 2001, 2001—2003, 2007—2010) bijis ASV Senāta prezidents pro tempore (otra nozīmīgākā persona Senātā pēc ASV viceprezidenta). Jaunībā bijis kukluksklana loceklis un atbalstīja rasu segregāciju, taču vēlāk kļuva par aktīvu cilvēktiesību aizstāvi. Izglītību ieguvis Māršala universitātē (Marshall University) un Washington College of Law.