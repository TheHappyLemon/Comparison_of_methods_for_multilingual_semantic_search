Lociki (IPA: [lɔ.tsi.ki]; arī Lāči, Loči; latgaliešu: Luoči) ir apdzīvota vieta Augšdaugavas novada Naujenes pagastā. Izvietojušies starp autoceļu A13 (E262) un Daugavpils lidostu 8 km no pagasta centra Naujenes, 13 km no novada centra Daugavpils centra un 233 km no Rīgas. Apdzīvotā vieta bijušās Loču sādžas vietā izveidojās pēckara gados kā lidlaukā izvietotās padomju karaspēka daļas (372. iznīcinātājbumbvedēju aviācijas pulks; krievu: 372-й авиационный полк истребителей-бомбардировщиков, АПИБ) virsnieku pilsētiņa. Apbūvē dominē daudzdzīvokļu mājas, apkārtnē daudz pamestu armijas infrastruktūras objektu. Locikos ir Lāču pamatskola, Naujenes kultūras centrs, pasts, ģimenes ārsta prakse.