Ģirts Dzelde (dzimis 1963. gada 16. jūlijā) ir bijušais profesionālais Latvijas tenisists, bijis arī Latvijas Deivisa kausa komandas kapteinis. Savu augstāko vietu vienspēļu ATP rangā (273.) viņš sasniedza 1991. gada 29. jūlijā, bet dubultspēlēs (108.) 1993. gada 4. oktobrī. Dzeldem karjeras laikā neizdevās uzvarēt nevienā ATP līmeņa vienspēļu vai dubultspēļu turnīrā, bet trijos ATP dubultspēļu turnīros viņš iekļuva finālā. No 1993. līdz 2000. gadam Dzelde piedalījās 17 Deivisa kausa izspēlēs, pārstāvot Latviju, vienspēlēs sasniedzot rezultātu 16–11, bet dubultspēlēs 10–6. Pēc karjeras beigām strādāja par treneri Vācijā.