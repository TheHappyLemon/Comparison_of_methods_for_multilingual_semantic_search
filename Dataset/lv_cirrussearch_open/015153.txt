Poopo ezers (spāņu: Lago Poopó, aimaru: Puwpu quta, kečvu: Puwpu qucha) ir sālsezers ap 130 km dienvidos no Oruro Bolīvijā. Ezers atrodas sausā apvidū un tam ir mainīgs ūdens līmenis. Ezerā ietek Desagvadero upe — Titikakas ezera izteka. Poopo ezera ūdens ir ļoti duļķains; tajā daudzviet ir dubļu sēkļi. Ezers ir ļoti sekls un atrodas sausā apvidū. Pat nelielas nokrišņu daudzuma izmaiņas krasi izmaina ezera platību. Kad tā līmenis paceļas, tas sasniedz 2500 km² platību. Poopo ezers ir nozīmīga migrējošu putnu, jo sevišķi flamingo atpūtas un barošanās vieta, tas ir iekļauts Rāmsaras vietu sarakstā. Pirms 11 000—13 000 gadiem, kūstot pēdējam Andu apledojumam Poopo ezers bija daļa no daudz lielāka glaciālā ezera, kuru dēvē par Baljivianu (Ballivián). Šis milzu ezers iekļāva lielos Altiplano ezerus, arī Titikakas ezeru. Pēdējā laikā ūdens līmenis ezerā pamazām krītas.