Eirāzijas susuru apakšdzimta (Leithiinae) ir viena no susuru dzimtas (Gliridae) vāverveidīgo grauzēju apakšdzimtām, kas apvieno 16 susuru sugas. Tās iedala 8 ģintīs, no kurām divas ir izmirušas. Šīs grupas sugas galvenokārt izplatītas Eiropā un Āzijā, divas sugas mājo arī Ziemeļāfrikā — melnastes susuris (Eliomys melanurus) un Magriba dārza susuris (Eliomys munbyanus).