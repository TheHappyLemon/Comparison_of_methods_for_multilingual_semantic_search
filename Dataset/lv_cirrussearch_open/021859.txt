Ārlingtonas nacionālā kapsēta (angļu: Arlington National Cemetery) ir ASV militārā kapsēta, kas atrodas Ārlingtonas apgabalā, Virdžīnijā. Kapsēta ir 253 hektārus liela, te tiek apglabāti veterāni un dažādos militārajos konfliktos (kopš ASV pilsoņu kara) bojā gājušie un tiek pārapbedīti agrāk mirušie. Kapsētu pārvalda ASV Armija. Kapsēta tika izveidota pilsoņu kara laikā, atvērta 1864. gada 13. maijā. Pirmais karavīrs, kas tika apglabāts šeit, bija Viljams Hernijs Kristmens (William Henry Christman). Ārlingtonas nacionālajā kapsētā ir notikušas piecas valsts bēres, tai skaitā diviem ASV prezidentiem: Viljamam Tāftam un Džonam Kenedijam. Neatkarīgi no tā, vai viņi ir bijuši kara laika dienesta veterāni, ASV prezidenti var tikt apbedīti Ārlingtonas nacionālajā kapsētā. Džona Kenedija kapavieta arī ir viena no visvairāk apmeklētajām kapavietām kapsētā. Kopumā te ir apbedītas 400 000 personas. Ārlingtonas nacionālajā kapsētā ir 28 lieli un 142 mazi pieminekļi un memoriāli. Viens no ievērojamākajiem pieminekļiem ir neidentificētajiem karavīriem veltītā kapa piemineklis (Tomb of the Unknowns), kas tika uzstādīts 1921. gada 11. novembrī.