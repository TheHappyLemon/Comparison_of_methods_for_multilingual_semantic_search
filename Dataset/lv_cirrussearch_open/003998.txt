Viljamss Rejs "Billijs Rejs" Sairuss (angļu: William Ray "Billy Ray" Cyrus; dzimis 1961. gada 25. augustā Fletvudsā, Kentuki štatā, ASV) ir amerikāņu kantrimūziķis, dziesmu autors un aktieris. B. R. Sairuss ir viens no kantrimūzikas attīstības veicinātājiem. Kopš 1992. gada viņš ir izdevis 11 studijas albumus, 38 singlus, no kuriem pazīstamākais ir "Achy Breaky Heart". "Achy Breaky Heart" bija pirmais singls, kas Austrālijā ir sertificēts ar trīskāršo platīna disku un kļuva par 1992. gada pārdotāko singlu Austrālijā. Pēc šīs dziesmas videoklipa iznākšanas līnijdejas kļuva populāras visā ASV. B. R. Sairusa līdz šim veiksmīgākais albums ir viņa debijas albums Some Gave All, kas ASV tika sertificēts ar deviņkāršo platīna disku. Par saviem muzikālajiem darbiem ir saņēmis vairākus apbalvojumus un ticis nominēts vairākām balvām. Viņa meita Mailija Sairusa arī ir populāra mūziķe un aktrise.