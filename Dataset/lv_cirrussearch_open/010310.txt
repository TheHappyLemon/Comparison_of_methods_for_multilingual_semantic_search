Aleksandrs Beļavskis (dzimis 1964. gada 17. janvārī) ir bijušais Latvijas hokejists, tagad hokeja treneris. No 2014. līdz 2015. gadam bija Latvijas hokeja izlases galvenais treneris. Lielāko hokejista karjeras daļu aizvadījis divos klubos: PSRS līgas Rīgas "Dinamo" (1982—1991) un Zviedrijas IF Björklöven. 1987.—1988. gada sezonā izcīnījis sudraba medaļu PSRS čempionātā. Vēl vienu sezonu viņš aizvadīja Zviedrijas Frölunda kluba sistēmā. Latvijas izlasi pārstāvējis 6 Pasaules čempionātos (1997, 1998, 1999, 2000, 2001, 2002), kā arī 2002. gada ziemas olimpiskajās spēlēs. Izlasē aizvadījis 104 spēles, guvis 47 vārtus, izdarījis 48 rezultatīvas piespēles. Pēc hokejista karjeras beigām viņš kļuva par hokeja treneri. Divus gadus bijis Latvijas nacionālās izlases trenera palīgs. Vēlāk trenējis dažādu līgu Zviedrijas klubus. 2014. gada jūlijā kļuva par Latvijas hokeja izlases galveno treneri.