Helena (sengrieķu: Ἑλένη, Helénē), pazīstama arī kā Trojas Helena, sengrieķu mitoloģijā bija spartiešu valdniece, Zeva un Lēdas meita. Grieķu mītos tika uzskatīta par skaistāko sievieti pasaulē. Bija precējusies ar Menelāju, tādējādi bija Lakonijas karaliene. Viņai bija meita Hermione. Helenu nolaupīja Trojas princis Parīds (Trojas valdnieka Priama dēls). Saskaņā ar Homēra "Iliādu" šis notikums izraisīja Trojas karu. Netālu no Spartas atradusies viņas svētnīca. Rodas salā tikusi godāta ar pavārdu "Dendrīta" ("koka"). Helenas tēls daudzreiz ticis izmantots tēlotājā mākslā, literatūrā, mūzikā.