Daniels Konstantīns "Dens" Marīno (Daniel Constantine "Dan" Marino, Jr.; dzimis 1961. gada 15. septembrī Pitsburgā, Pensilvānijas štatā, ASV) ir bijušais itāļu izcelsmes ASV amerikāņu futbola spēlētājs, spēlējis saspēles vadītāja pozīcijā. Visu profesionāļa karjeru aizvadījis NFL kluba Maiami "Dolphins" sastāvā (1983—1999). Universitātes laikā viņš pārstāvēja Pitsburgas universitātes komandu. 1983. gada NFL draftā viņu Maiami "Dolphins" izraudzījās pirmajā kārtā ar kopējo 27. kārtas numuru. Lai arī viņš ne reizi karjeras laikā neizcīnīja uzvaru Superkausā ar "Dolphins", viņš tiek uzskatīts par vienu no visu laiku izcilākajiem saspēles vadītājiem. D. Marīno palīdzeja savai komandai 10 reizes kvalificēties izslēgšanas spēlēm. 1984. gadā tika atzīts par līgas vērtīgāko spēlētāju (MVP). Debijas sezonā viņš tika pieteikts startam Visu zvaigžņu spēlē, tādējādi kļūdams par pirmo saspēles vadītāju, kurš debijas sezonā piedalās Visu zvaigžņu spēlē. Kopumā spēlētājs startēja deviņās NFL Visu zvaigžņu spēlēs, trīs reizes tika iekļauts līgas simboliskajā pirmajā izlasē. Pirms 2000. gada sezonas D. Marīno nolēma beigt karjeru. Viņš ir uzstādījis vairākus NFL rekordus, no kuriem daudzi vēl joprojām nav pārspēti.