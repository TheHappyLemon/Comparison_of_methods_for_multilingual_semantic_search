Zond-3 jeb 3MV-4 № 3 bija PSRS starpplanētu zonde, kura izmantota Mēness fotografēšanai no pārlidojuma trajektorijas. Zondes sākotnējais uzdevums bija Marsa pārlidojums, bet to neizdevās palaist 1964. gada starta loga laikā. Tā kā iepriekšējais šīs sērijas kosmiskais aparāts Zond-2 piedzīvoja vairākas kļūmes, tad šo nolēma palaist bez mērķa sasniegt Marsu, bet pārbaudīt tā sistēmas starpplanētu vidē. Kosmiskajā aparātā bija uzstādīta fototelevīzijas kamera, ar kuru bija paredzēts iegūt planētas attēlus. Bija uzstādīts arī ultravioletais un infrasarkanais spektrogrāfs, kā arī starojuma reģistrēšanas ierīces un citi instrumenti. 3MV-4 № 2 tika palaista 1965. gada 18. jūlijā 14:38 UTC ar nesējraķeti Molnija no Baikonuras kosmodroma. 19. jūlijā 33 stundas pēc starta Zond-3 palidoja garām Mēnesim. Vistuvāk zonde Mēnesim atradās 23:40 UTC 9200 km attālumā no tā virsmas. Kosmiskā aparāta trajektorija bija ieplānota tā, lai varētu nofotografēt apgabalus, kuru 1959. gadā neizdevās uzņemt zondei Luna-3. Tika iegūti 25 labas kvalitātes attēli, kurus pēc tam divas reizes atkārtoti pārsūtīja uz Zemi. Tādā veidā tika izmēģinātas tālas distances sakaru iekārtas. Pēc tam Zond-3 iegāja heliocentriskā orbītā, kura šķērso Marsa orbītu.