GSAT-14 ir Indijas sakaru pavadonis no GSAT sērijas. Tas orbītā palaists 2014. gada janvārī un nodrošina sakarus Indijā. Kosmisko aparātu izgatavojusi Indijas Kosmosa pētījumu organizācija uz platformas I-2K bāzes. Tā izmēri ir 2,0 × 2,0 × 3,6 m. Pavadonim uzstādīti 6 paplašinātās C joslas, 6 Ku joslas un 2 Ka diapazona raidītāji. Tam ir vairākas jaunas eksperimentālas iekārtas: optisko šķiedru žiroskops, aktīvais pikseļu Saules sensors, Ka joslas raidītājs signāla izplatīšanās pētījumiem, siltuma kontroles pārklājuma eksperimenti. Pavadoņa darbības ilgums plānots 12 gadi. GSAT-14 palaists 2014. gada 5. janvārī 10:48 UTC ar nesējraķeti GSLV Mk.II no Satiša Dhavana kosmosa centra. Šis bija pirmais veiksmīgais GSLV Indijā būvētas ūdeņraža degvielas augšējās pakāpes lidojums (iepriekšējais lidojums, palaižot GSAT-4, bija neveiksmīgs). 17 minūtes 5 sekundes pēc starta pavadonis tika ievadīts ģeosinhronā pārejas orbītā. Nākamo dienu laikā tika veikti trīs manevrī, un 9. janvārī GSAT-14 iegāja ģeostacionārajā orbītā. GSAT-14 izvietots ģeostacionārajā orbītā punktā 74° austrumu garuma. Tas aizvietoja 2004. gadā palaisto GSAT-3, kurš darbību beidzis 2010. gadā un pārvietots apglabāšanas orbītā.