Uma Karūna Tūrmane (angļu: Uma Karuna Thurman; dzimusi 1970. gada 29. aprīlī Bostonā, Masačūsetsā, ASV) ir amerikāņu aktrise, kura piedalījusies gan romantiskās komēdijās, gan drāmas filmās, gan zinātniskās fantastikas, gan asa sižeta filmās. Tūrmane nozīmīgākās lomas attēlojusi Kventina Tarantīno režisētajās filmās — "Lubene" (1994), "Nogalināt Bilu 1. daļa" (2003), "Nogalināt Bilu 2" (2004), par kurām iegūtas vairākas balvas un nominācijas. Par lomu filmā "Lubene" Tūrmane tika nominēta Amerikas Kinoakadēmijas balvai kā labākā aktrise otrā plāna lomā. Par lomu televīzijas filmā Hysterical Blindness (2002) Tūrmane ieguva Zelta globusa balvu.