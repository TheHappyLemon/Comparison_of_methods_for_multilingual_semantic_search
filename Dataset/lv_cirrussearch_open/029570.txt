Jēvles rūnu akmens ir rūnu akmens, kas atrados Jēvlē (zviedru: Gävle) Jēvleborjas lēnes teritorijā Zviedrijas austrumos. Tas uzstādīts pēc 11. gadsimta par godu vikingam Egilam (Ægil), kas kritis Tavastijā, un ir viens no vecākajiem rakstu avotiem, kurā pieminēta šī Somijas teritorija, proti, Tavastija — vikingu Tafæistalandi. Rūnas uz akmens bija gravējis rūnu meistars Osmunds Koresons un vēl kāds ar vārdu Svenni. Mūsdienās tiek spekulēts par viena teksta fragmenta interpretāciju — 1981. gada tulkojumā tiek minēts, ka Brusi vadīja zemes karaspēku, bet 2005. gada tulkojumā tas tika interpretēts citādāk. Rūnu teksts ar latīņu burtiem (sākas no kreisā sāna un vijas gar akmens malu): Uzraksts uz rūnakmens: "Brusi let retta s[tæin þenna] æf[ti]R Ægil, broður sinn. En h[a]nn varð dauðr a Tafæistalandi, þa Brusi førði læiðang(?) lands æftiR broður sinn. Hann for meðr FrøygæiRi. Guð hialpi hans salu ok Guðs moðiR. Svæinn ok Asmundr þæiR markaðu" 1981. gada tulkojuma versija latviski: "Brusi lika akmeni celt, pieminot Egilu, viņa brāli. Viņš krita Tavastijā, kad Brusi veda zemes karaspēku atmiņās par savu brāli. Viņš ceļoja kopā ar Freijgeiru. Lai Dievs un Dieva māte palīdz viņa garam. Osmundrs un Svenni gravēja" 2005. gada tulkojuma versija latviski: "Brusi lika akmeni celt, pieminot Egilu, viņa brāli. Viņš krita Tavastijā, kad Brusi uzņēmās cīņu ar šķēpiem pēc sava brāļa. Viņš ceļoja kopā ar Freijgeiru. Lai Dievs un Dieva māte palīdz viņa garam. Osmundrs un Svenni gravēja"