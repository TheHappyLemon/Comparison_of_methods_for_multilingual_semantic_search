Ališija Marija Sakramone (angļu: Alicia Marie Sacramone; dzimusi 1987. gada 3. decembrī Bostonā, Masačūsetsas štatā, ASV) ir profesionāla amerikāņu vingrotāja. A. Sakramone trenēties vingrošanā sāka astoņu gadu vecumā, 2002. gadā sāka piedalīties elites sacensībās un jau nākamajā gadā pievienojās ASV nacionālajai izlasei. Nacionālajā čempionātā laika posmā no 2004. līdz 2008. gadam viņa kopumā izcīnīja 12 medaļas, tai skaitā sešas zelta. Pasaules čempionātos laikposmā no 2005. līdz 2007. gadam sportiste kļuva par divkārtējo čempioni, kā arī izcīnīja piecas cita kaluma medaļas. 2008. gada Olimpiskajās spēlēs Pekinā viņa izcīnīja sudraba medaļu komandu sacensībās. 2010. gadā A. Sakramone izcīnīja ASV un Pasaules čempionātu zeltu atbalsta lēcienā. Ar izcīnītām deviņām medaļām Pasaules čempionātos viņa kopā ar Nastju Ļukinu un Šenonu Milleri ierindojas pirmajā vietā starp visvairāk medaļas Pasaules čempionātā izcīnījušajām amerikāņu vingrotājām.