Šis raksts ir par infekcijas slimību. Par citām jēdziena mēris nozīmēm skatīt nozīmju atdalīšanas lapu. Sibīrijas mēris, liesas sērga jeb Sibīrijas čūla (latīņu: anthrax) ir akūta, ļoti bīstama infekcijas slimība, kuru ierosina baktērijas Bacillus anthracis. To cilvēks var iegūt tiešā veidā no mājlopiem un savvaļas dzīvniekiem, kā arī nonākot saskarē ar lopkopības produktiem, piemēram, ar ādu, vilnu. Sibīrijas mēra baktērijas var saglabāties ādā vai vilnā vairākus gadu desmitus. Sibīrijas mēra sporas ir izmantotas un var tikt izmantotas kā bioloģiskais ierocis. Bioloģisko ieroču programmas, kur izmantots Sibīrijas mēris, bijušas Apvienotajā Karalistē, Japānā, ASV, Krievijā un Irākā.