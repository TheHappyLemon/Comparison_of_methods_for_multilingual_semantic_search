Andris Reiss (dzimis 1978. gada 10. martā Kuldīgā) ir bijušais Latvijas šosejas riteņbraucējs, kuram 21. gadsimta sākumā bija īsa profesionālā karjera. 2001. gadā kļuvis par Latvijas čempionu grupas braucienā. Piedalījies 2002. gada Vuelta a España, ieņemot 95. vietu kopvērtējumā. Absolvējis Murjāņu Sporta ģimnāziju, trenējies pie Jāņa Baukša un Jāņa Sniedzes. Ar Romāna Vainšteina palīdzību iekārtojies Itālijas amatieru komandā Sintofarm un 2001. gadā izcīnījis otro vietu kopvērtējumā Girobio sacensībās, kuras tiek uzskatītas par Giro d'Italia analogu amatieriem un jaunajiem braucējiem. Šis panākums ļāva noslēgt profesionālu līgumu ar Itālijas komandu Index-Alexia Alluminio. 2008. gada sezonā bija Dynatek-Latvia komandas sporta direktors. Šobrīd strādā profesionālajā Katusha–Alpecin komandā par masieri.