"Matrikss" (angļu: The Matrix) ir 1999. gada ASV zinātniskās fantastikas asa sižeta filma, kuras režisori ir Endijs un Lerijs Vačovski, viņi ir arī filmas scenārija autori un vieni no producentiem. Galvenās lomas filmā atveido Kiānu Rīvss, Lorenss Fišbērns, Kerija Anna Mosa, Džo Pantoliano un Hugo Vīvings. Šis ir pirmais darbs par Matriksu veidotajā filmu, komiksu, datorspēļu un animāciju sērijā. Triloģijas otrā daļa "Matrikss atjaunots" (The Matrix Reloaded) iznāca 2003. gadā. Filma ir par robotiem, kas apveltīti ar mākslīgo intelektu. Filmā ir vairākas atsauces uz kiberpanku un hakeru subkultūrām. Filma pirmoreiz tika izrādīta 1999. gada 31. martā Ziemeļamerikā un 1999. gada 8. aprīlī Austrālijā. "Matrikss" tika nominēts un ieguva četras 72. Kinoakadēmijas balvas: "Labākā montāža", "Labākā skaņa", "Labākā skaņas montāža" un "Labākie vizuālie efekti". 2012. gadā filma tika iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Oficiālais "Matrikss" sagatavošanas budžets bija 63 miljoni dolāru.