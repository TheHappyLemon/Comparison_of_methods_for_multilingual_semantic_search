Asīze (itāļu: Assisi, izrunā: [asˈsiːzi]) ir pilsēta Itālijas centrālajā daļā, Umbrijas reģionā, Perudžas provincē. Tā atrodas aptuveni 19 km uz austrumiem no Perudžas. Asīze ir ievērojama ar to, ka tajā ir dzimuši franciskāņu ordeņa aizsācējs Asīzes Francisks un itāļu svētā Asīzes Klāra. Senās Romas laikā pilsēta bija zināma ar nosaukumu Asisium. No romiešu laikiem Asīzē ir saglabājies Minervas templis (mūsdienās tā ir baznīca).