Manilijs ir triecienkrāteris Mēness redzamajā pusē, atrodas Tvaiku jūras ziemeļaustrumu malā. Krāteris nodēvēts romiešu rakstnieka, astrologa Marka Manilija vārdā. Vārds pirmoreiz minēts 1651. gadā izdotajā itāļu astronoma Džovanni Ričoli (Giovanni Riccioli) Mēness kartē. 1935. gadā to apstiprinājusi Starptautiskā Astronomijas savienība. Krāterim ir apaļa forma, ar labi izteiktu valni. Krātera dibens ir gaišāks nekā apkārtējā virsma, vidusdaļā atrodas neliels pacēlums. Krāteri ietver blāvi „stari”, kuri stiepjas apmēram 300 km garumā.