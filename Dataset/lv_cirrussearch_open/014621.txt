Viljams Maikls "Vills" Šusters (angļu: William Michael "Will" Schuester), pazīstams arī kā Šū kungs (Mr. Schue), ir izdomāts tēls amerikāņu televīzijas seriālā "Radīti skatuvei" (Glee). Viņu attēlo aktieris Metjū Morisons. Pirmoreiz televīzijā V. Šusters parādījās seriāla pilot sērijā 2009. gada 19. maijā. Viņu izveidoja un tālāk attīstīja "Radīti skatuvei" veidotāji Raiens Mērfijs, Breds Falčuks un Jans Brennans. V. Šusters ir izdomātās Viljama Makinlija skolas skolotājs un ansambļa "Jaunais virziens" vadītājs. Seriāla laikā viņam ir bijušas attiecības ar vairākiem tēliem, seriāla sākumā viņš bija precējies ar Teri Šusteri, savukārt vēlāk saderinājās ar Emmu Filsberiju. M. Morisons lomai tika izraudzīts Brodvejā, kur seriāla veidotāji pavadīja trīs mēnešus aktieru meklēšanai. Par lomas atveidošanu M. Morisons ir saņēmis Ekrāna aktieru ģildes balvu kā daļa no aktieru sastāva un Satellite Award kā labākais aktieris, tāpat bijis nominēts vairākām citām balvām.