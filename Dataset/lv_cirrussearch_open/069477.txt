"Vīrs, vārdā Oto" (angļu: A Man Called Otto) ir 2022. gada ASV komēdijdrāmas filma, kuras režisors ir Marks Forsters, scenārija autors Deivids Magī. Galvenās lomas filmā atveido Toms Henkss, Mariana Treviņo, Reičela Kelere un Manuels Garsija-Rulfo. Šis ir 2015. gada Zviedrijas filmas "Vīrs, vārdā Ūve" rīmeiks, kas balstīts uz Fredrika Bakmana tāda paša nosaukuma 2012. gada romānu. Filma ir par neapmierinātu sirmgalvi, kuru regulāri pret viņa gribu iesaista kaimiņu dzīvēs. Filmas "Vīrs, vārdā Oto" ierobežotu seansu izrādīšana sākās 2022. gada 29. decembrī, bet ASV kinoteātros to demonstrēja no 2023. gada 13. janvārī, Latvijā no 25. janvāra. Filma galvenokārt saņēma pozitīvas kritiķu atsauksmes un nopelnīja vairāk nekā 113 miljonus ASV dolāru pie 50 miljonu budžeta.