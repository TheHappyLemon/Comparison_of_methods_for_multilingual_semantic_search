They Live ir 1988. gada ASV zinātniskās fantastikas filma, kuras režisors, scenārija autors un mūzikas autors ir Džons Kārpenters. Filmā galvenās lomas atveido Rodijs Paipers, Kīts Deivids un Mega Fostere. Filma ir balstīta uz Reja Nelsona 1963. gada īso stāstu Eight O'Clock in the Morning. Filma ir par klaidoni, kurš caur īpašām saulesbrillēm atklāj, ka pār pasauli valda citplanētieši, kas slēpj savu izskatu un manipulē ar cilvēkiem, izmantojot zemapziņu ietekmējošus vēstījumus masu medijos. They Live pirmizrāde notika 1988. gada 4. novembrī. Filma sākotnēji saņēma negatīvas kritiķu atsauksmes, kritizējot tās politisko kontekstu, scenāriju un aktierspēli, tomēr, kā citas Kārpentera filmas, tā vēlāk kļuva par kulta filmu.