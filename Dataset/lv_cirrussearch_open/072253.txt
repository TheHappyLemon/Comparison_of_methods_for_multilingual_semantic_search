Ukmerģe (lietuviešu: Ukmergė; izruna (palīdzība·info)), iepriekš Vilkmerģe jeb Vilkomeža (poļu: Wiłkomierz), ir Viļņas apriņķa pilsēta Lietuvā, 78 kilometrus uz ziemeļrietumiem no Viļņas pie Šventojas upes. Rakstos pirmoreiz minēta 1333. gadā. Daudzkārt (1333., 1365., 1378., 1386. un 1391. gadā) Ukmerģei uzbruka Vācu ordeņa karotāji. 1435. gada 1. septembrī uz dienvidrietumiem no pilsētas notika Pabaiskas kauja, kurā Žigimants ar poļu atbalstu sakāva Švitrigaiļa karaspēku, kuru savukārt atbalstīja Livonijas ordenis, uzvarot pilsoņu karā. 1795. gadā, Polijas-Lietuvas dalīšanā, Ukmerģi iekļāva Krievijas impērijas sastāvā. Starp pasaules kariem Ukmerģe atradās Lietuvas Republikas sastāvā. 20. gadsimta sešdesmitajos gados pie pilsētas PSRS armija izveidoja divas kodolraķešu bāzes. Ukmerģe ir slēpotājas Vidas Vencienes (Vida Vencienė, 1961) dzimtā pilsēta. Ukmerģes apkaimē ir dzimis Lietuvas politiķis Antans Smetona (Antanas Smetona, 1874—1944).