Tajabasas zemesšaurums (filipīniešu: Dalahikan ng Tayabas, angļu: Tayabas Isthmus) ir zemesšaurums Lusonas salā Filipīnās, kas savieno salas pamatdaļu ziemeļrietumos ar Bikolas un Bondokas pussalām dienvidaustrumos. Atdala Filipīnu jūras Lamona līci ziemeļos no Sibujanas jūras Tajabasas un Ragajas līčiem dienvidos. Zemesšaurums ir ap 13—15 km plats un 85—120 km garš. Reljefs paugurains, augstākais kalns ir 362 m augstais Pinagbanderahans 1934. gadā izveidotajā Kesonas nacionālajā mežu parkā zemesšauruma rietumos. Administratīvi ietilpst Kalabarsonas reģiona Kesonas provincē, lielākās apdzīvotās vietas ir Atimonana ziemeļu krastā un Padreburgosa dienvidu krastā.