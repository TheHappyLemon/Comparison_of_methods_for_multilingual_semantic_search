Inari ezers (arī Inari, Anarjavri; somu: Inarijärvi, ziemeļsāmu: Anárjávri, Inari sāmu: Aanaarjävri, zviedru: Enare träsk) ir pēc platības trešais lielākais ezers Somijā. Atrodas Lapzemes ziemeļu daļā, aiz polārā loka, ap 1100 km ziemeļos no Helsinkiem. Aizsalst no novembra līdz jūnija sākumam. Ezera līmeni regulē Kaitakoski hidroelektrostacija, kas atrodas Krievijas teritorijā. No ezera iztek Pātsjoki upe — Norvēģijas un Krievijas robežupe, kas ietek Barenca jūrā. Ūdens apmaiņas periods ir 3,4 gadi. Ezerā ir vairāk nekā 3000 salu, kas vietām ezeru padara līdzīgu milzu labirintam. Labāk pazīstamās ir Hautūmāsāri (Hautuumaasaari — ‘Kapsētas sala’) un Ukonkivi — vēsturiska vietējo iedzīvotāju svētvieta. Pie ezera atrodas Inari — sāmu apdzīvota pilsēta ar sāmu kultūras un vēstures muzeju.