Frīdrihs Reinholds Kreicvalds (Friedrich Reinhold Kreutzwald; dzimis 1803. gada 26. decembrī, miris 1882. gada 25. augustā) bija igauņu rakstnieks un folklorists. Tiek uzskatīts par igauņu nacionālās literatūras aizsācēju. 1833. gadā Kreicvalds pabeidza studijas Tērbatas universitātē, pēc tam strādājis ārsta amatā. 1840. gadā sācis publicēt dažādas grāmatas un kalendārus igauņu valodā, kas bija tautas kultūras izglītības attīstību veicinošs faktors. Ir vairāku pamācošu alegoristisku stāstu, populārzinātnisku darbu par dažādām tēmām (vēsturi, ģeogrāfiju, medicīnu) autors. Vairāki darbi ir tikuši tulkoti un izdoti latviešu valodā. Kreicvalds tāpat nodarbojies arī ar folkloras vākšanu un apkopošanu. Laikā no 1857. līdz 1861. gadam sarakstījis igauņu tautas eposu "Kalevipoegs" (Kalevipoeg), kas 1929. gadā izdots latviski.