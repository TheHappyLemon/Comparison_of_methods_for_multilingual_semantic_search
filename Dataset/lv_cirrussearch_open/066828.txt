Karalienes Aleksandras grēda (angļu: Queen Alexandra Range) ir kalnu grēda Antarktīdā, Transantarktīdas kalnu augstākā daļa ar tās augstāko virsotni Kērkpatrika kalnu 4528 m vjl grēdas ziemeļdaļā. Izvietojusies Transantarktīdas kalnu vidusdaļā pie Rosa šelfa ledāja augšējās pamatnes. Stiepjas 160 km garumā ziemeļaustrumu—dienvidrietumu virzienā starp Bīrdmora ledāju austrumos un Lenoksa-Kinga ledāju rietumos. Lielākā daļa grēdas klāta ar ledājiem, tikai augstākās virsotnes klinšainas. Grēdu atklāja britu ekspedīcija (1907—1909) Ernesta Šekltona vadībā un nodēvēja par godu karalienei konsortei Aleksandrai.