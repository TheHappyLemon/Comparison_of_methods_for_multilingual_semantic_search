Zīna el Abidīns Ben Alī (arābu: زين العابدين بن علي, Zayn al-‘Ābidīn bin ‘Alī; dzimis 1936. gada 9. martā, miris 2019. gada 19. septembrī) bija otrais Tunisijas prezidents. Amatu ieņēma no 1987. gada 7. novembra līdz 2011. gada 14. janvārim, kad bija spiests atkāpties pēc plašiem vairāku dienu tautas protestiem un nemieriem. 1987. gada oktobrī Zīna el Abidīns Ben Alī tika iecelts par premjerministru, bet tā paša gada novembrī nevardarbīgā valsts apvērsumā pārņēma prezidentūru no toreizējā 84 gadus vecā prezidenta Habiba Burguibas, kurš tika pasludināts par nekompetentu prezidenta amatam.