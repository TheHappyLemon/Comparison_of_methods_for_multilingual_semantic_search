Vladimirs Krutovs (krievu: Владимир Крутов; dzimis 1960. gada 1. jūnijā, miris 2012. gada 6. jūnijā) bija padomju hokejists, kreisās malas uzbrucējs, ilggadējs PSRS hokeja izlases dalībnieks. Karjeras laikā kļuvis par divkārtēju olimpisko čempionu, kā arī piecas reizes izcīnījis Pasaules čempiona titulu. Lielāko daļu karjeras aizvadījis PSRS hokeja līgas vienībā Maskavas CSKA, lai gan vienu sezonu spēlējis arī Nacionālās hokeja līgas klubā Vankūveras "Canucks". 2010. gadā iekļauts IIHF Slavas zālē. 1987. gadā Krutovs ieguva PSRS hokeja līgas vērtīgākā spēlētāja balvu. Gan CSKA, gan izlases sastāvā ilgus gadus spēlējis vienā maiņā kopā ar Igoru Larionovu un Sergeju Makarovu, veidojot slaveno KLM maiņu.