Utenas apriņķis (lietuviešu: Utenos apskritis) ir viens no desmit Lietuvas apriņķiem, atrodas valsts ziemeļaustrumos. Kopš 2010. gada 1. jūlija, kad tika atceltas apriņķu administrācijas, apriņķiem ir tikai teritoriālas un statistiskas funkcijas. Apriņķis atrodas vēsturiskajā Augštaitijas novadā. Ziemeļos tas robežojas ar Latviju, austrumos ar Baltkrieviju, dienvidos ar Viļņas apriņķi, bet rietumos un ziemeļrietumos ar Panevēžas apriņķi. Apriņķī ietilpst 6 pašvaldības — Anīkšču rajona, Ignalinas rajona, Molētu rajona, Utenas rajona, Visaginas un Zarasu rajona pašvaldības.