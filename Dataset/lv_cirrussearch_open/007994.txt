Ankara (Ankara; agrākais nosaukums — Angora) ir Turcijas galvaspilsēta, kas atrodas Anatolijas centrālajā daļā, 900—1300 metrus virs jūras līmeņa. Otrā lielākā (pēc Stambulas) valsts pilsēta. Ankaras ila un valsts politiskais centrs. Ankara atrodas vienā no sausākajiem Turcijas apgabaliem ar izteikti kontinentālu klimatu, tās apkārtnē ir cēlušās Angoras aitas, Angoras kaķi un truši. Tai ir sena vēsture, te atrodami hetu, frīģiešu, romiešu, bizantiešu, osmaņu arheoloģijas pieminekļi. Par Turcijas galvaspilsētu Ankara kļuva 1923. gada 13. oktobrī, kad tā tika pārcelta no Stambulas.