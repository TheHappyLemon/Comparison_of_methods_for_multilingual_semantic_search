Chandrayaan-1 (sanskritā: चंद्रयान १ — "Mēness braucamais") bija Indijas pirmā Mēness zonde. Tās izgatavošanu un palaišanu nodrošināja Indijas kosmosa pētījumu organizācija (ISRO). Zonde tika palaista 2008. gada 22. oktobrī 00:52 UTC (06:22 pēc vietējā laika) ar nesējraķeti PSLV-XL no Satiša Dhavana kosmosa centra Šriharikotā. Mēness orbītā kosmiskais aparāts darbojās līdz 2009. gada 29. augustam, kad ar to pārtrūka radiosakari. 2008. gada 14. novembrī no Chandrayaan-1 tika atdalīta Mēness ietriekšanās zonde (Moon Impact Probe jeb MIT), kas ietriecās dienvidu pola rajonā netālu no Šekltona krātera. Tādējādi Indija kļuva par piekto valsti, kuras kosmiskais aparāts sasniedzis Mēness virsmu (pēc PSRS, ASV, Eiropas un Japānas).