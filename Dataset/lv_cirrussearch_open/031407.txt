Šelana ezers (Lake Chelan) ir ezers ASV, Vašingtonas štata ziemeļu daļā. Nosaukums cēlies no sališu indiāņu vārda tsillian, kas varētu apzīmēt gan jēdzienu "ezers", gan "zils ūdens". Dati par ezera dziļumu dažādos avotos atšķiras, taču 453 metru dziļumu norāda visbiežāk — šos datus 1986. gadā ieguva Ekoloģijas departamenta darbinieki. Ezers ir šaurs, 82 km garš un ap 1,6 km plats. Veidojis ledājs. Ezers ir kriptodepresija — tā gultne atrodas 118 metrus zem jūras līmeņa. Viens ezera gals dabas aizsardzības mērķos slēgts apmeklētājiem. Ezera krastos atrodas Šelana ezera štata parks (dienvidu krasts) un Šelana ezera nacionālā rekreācijas teritorija (ziemeļu krasts). Dziļākā dzelme atrodas ezera ziemeļu daļā — Lucernas baseinā. Dienvidu daļu sauc par Vapato baseinu. Kaut arī ezers ir ļoti dziļš, tā gultni klāj ap 180 metrus biezs ledāja un pēcleduslaikmeta nogulumu slānis. Uz iztekošās Šelanas upes 1925.—1927. gados uzcelta Šelana ezera hidroelektrostacija. Šī iemesla dēļ agrāk krāšņā Šelanas upes aiza pārsvarā sausa. Uzceļot Šelanas HES, pacelts ezera līmenis, applūdinot unikālus dabas un kultūras pieminekļus — indiāņu apmetnes, klinšu zīmējumus. Klīst nostāsti par Šelana ezera briesmoni, kas dzīvojot Lucernas baseinā.