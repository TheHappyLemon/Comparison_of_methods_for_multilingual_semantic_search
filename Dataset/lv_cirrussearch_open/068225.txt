Dmitrijs Zinovjevičs Tjomkins (angļu: Dimitri Zinovievich Tiomkin, krievu: Дми́трий Зино́вьевич Тёмкин; dzimis 1894. gada 10. maijā, miris 1979. gada 11. novembrī) bija Krievijā dzimis amerikāņu komponists, diriģents un filmu oriģinālmūzikas autors. Pirms Oktobra revolūcijas mācījies Sanktpēterburgā, taču vēlāk pārcēlies uz Berlīni un tad uz Ņujorku. 1929. gadā pārcēlies uz Holivudu, kur viņš iemantoja slavu kā filmu, īpaši vesternu, mūzikas autors. Savas karjeras laikā Tjomkins nominēts 22 Amerikas Kinoakadēmijas balvām, saņemot četrus Oskarus. Kategorijā "Labākā oriģinālmūzika" saņēmis trīs balvas par filmām High Noon (1952), The High and the Mighty (1954) un "Sirmgalvis un jūra" (The Old Man and the Sea, 1958), bet kategorijā "Labākā dziesma" saņēmis balvu par filmu High Noon. Tjomkins radījis mūziku arī tādām filmām kā Mad Love (1935), Lost Horizon (1937), "To tev līdzi nepaņemt" (You Can’t Take It With You, 1938), "Misters Smits brauc uz Vašingtonu" (1939), "Tikai eņģeļiem ir spārni" (Only Angels Have Wings, 1939), "Satikt Džonu Do" (Meet John Doe, 1941), "Šaubu ēna" (1943), Duel in the Sun (1946), "Brīnišķā dzīve" (1946), "Sarkanā upe" (1948), D.O.A. (1950), The Thing from Another World (1951), "Svešinieki vilcienā" (1951), "Es atzīstos" (I Confess, 1953), Angel Face (1953), Dial M for Murder (1954), "Draudzīgā pierunāšana" (Friedly Persuasion, 1956), Giant (1956), Gunfight at the O.K. Corral (1957), Rio Bravo (1959), The Guns of Navarone (1961) un The Fall of the Roman Empire (1964).