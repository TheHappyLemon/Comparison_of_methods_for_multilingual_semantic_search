"Trešais cilvēks" (angļu: The Third Man) ir 1949. gada Apvienotās Karalistes film noir žanra kinofilma, kuras režisors ir Kerols Rīds. Filma ir par rakstnieku, kas pēckara Vīnē izmeklē sava drauga pēkšņo nāvi. Tajā lomas atveido Džozefs Kotens, Alīda Valli, Orsons Velss un Trevors Hauards. "Trešais cilvēks" tiek uzskatīta par vienu no visu laiku izcilākajām filmām. Filmas skaņu celiņā izmantota vienīgi cītara. Tā ieguva Zelta palmas zaru 1949. gada Kannu kinofestivālā, BAFTA balvu kā gada labākā filma un Amerikas Kinoakadēmijas balvu par labāko operatora darbu. Amerikas Kinoinstitūts 1998. gadā šo atzina par 57. visu laiku labāko ASV filmu, lai arī vienīgā šīs filmas saistība ar ASV bija aktieri Kotens un Velss, kā arī līdzproducents Deivids Selzniks.