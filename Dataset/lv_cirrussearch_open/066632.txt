"Ūteja. 22. jūlijs" (norvēģu: Utøya 22. juli) ir 2018. gada Norvēģijas drāmas filma, kuras režisors ir Ēriks Pope. Filmā galveno lomu atveido Andrea Berncena. Filma stāsta par 2011. gada terorista uzbrukumu jauniešu vasaras nometnei. Filmas "Ūteja. 22. jūlijs" pirmizrāde notika 2018. gada 19. februārī Berlīnes starptautiskajā kinofestivālā. Filmas mērķis ir veicināt izpratni par upuriem, parādot uzbrukumu no viņu skatupunkta. Filma veidota, sadarbojoties ar vairāk nekā 40 izdzīvojušajiem, lai darbība būtu pēc iespējas tuvāka realitātei. Filma uzņemta reālā laikā vienā kadrā un visā 72 minūšu garajā uzbrukumā seko līdzi meitenei Kajai.