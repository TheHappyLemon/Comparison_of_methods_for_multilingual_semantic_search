Šarlēna, Monako firstiete (franču: Charlène; dzimusi Šarlēna Linete Vitstoka (Charlene Lynette Wittstock) 1978. gada 25. janvārī), ir Monako firsta Albēra II sieva un bijusī Dienvidāfrikas peldētāja. Dzimusi Rodēzijā (pašreizējā Zimbabve), 1989. gadā pārcēlusies uz dzīvi Dienvidāfrikā. Šo valsti pārstāvēja 2000. gada Vasaras Olimpiskajās spēlēs, kur izlases sastāvā izcīnīja 5. vietu 4x100 m stafetē. Peldētājas karjeru beigusi 2007. gadā. 2000. gadā peldēšanas sacensībās Monako viņa satika Albēru, taču pirmoreiz kopā viņi tika redzēti vien 2006. gadā. Par savu saderināšanos pāris paziņoja 2010. gada jūnijā un 2011. gada 1. jūlijā viņi apprecējās. 2014. gada 10. decembrī pārim piedzima dvīņi: princese Gabriela un troņprincis Žaks.