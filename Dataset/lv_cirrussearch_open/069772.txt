Kārlailas katedrāle (angļu: Carlisle Cathedral) jeb Svētās un nedalāmās Trīsvienības katedrāles baznīca (angļu: Cathedral Church of the Holy and Undivided Trinity) ir 12. gadsimta anglikāņu katedrāle, kas atrodas Anglijas galējos ziemeļos, Kambrijas grāfistes Kārlailas vecpilsētā. 1133. gadā dibinātās Kārlailas diecēzes galvenā baznīca. Dievnama būve uzsākta 1122. gadā. Tā kalpoja kā augustīniešu priorijas baznīca. 1133. gadā baznīcu paaugstināja par katedrāli. 1233. gadā pie katedrāles nodibinājās dominikāņu un franciskāņu klosteri. Dievnamu pārbūvēja 13. un 14. gadsimtā. 1536. gadā līdz ar klosteru likvidāciju Anglijā likvidēja arī Kārlailas klosteri. Anglijas pilsoņu kara laikā daļu no baznīcas nojauca skotu karaspēks, lai nostiprinātu Kārlailas pils mūrus. Starp 1853. un 1870. gadu katedrāli restaurēja Īvans Kristjens (Ewan Christian, 1814—1895).