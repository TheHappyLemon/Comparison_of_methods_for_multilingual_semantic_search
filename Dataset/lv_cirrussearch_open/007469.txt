Gerets Frenks Beils (angļu: Gareth Frank Bale; dzimis 1989. gada 16. jūlijā Kārdifā, Velsā) ir bijušais profesionālais velsiešu futbolists, spēlēja pussarga un aizsarga pozīcijās, Velsas futbola izlases bijušais dalībnieks. Pēdējā Beila komanda bija ASV augstākās futbola līgas Los Angeles FC 2022. gadā. Profesionāļa karjeru viņš uzsāka 2005. gadā Southampton kluba sastāvā, kopš 2007. gada pārstāvēja Tottenham Hotspur. 2011. gada 17. aprīlī G. Beils tika atzīts par Premjerlīgas 2010.—2011. gada sezonas labāko spēlētāju PFA vērtējumā. 2013. gada aprīlī ticis atzīts par 2012.—2013. gada sezonas labāko spēlētāju. 2013. gada septembrī G. Beils pievienojās Madrides "Real". Šis darījums Spānijas klubam izmaksāja 100 miljonus eiro (£85,3 miljoni), kas līdz 2016. gadam bija rekordsumma futbola vēsturē. 2022. gada 27. jūnijā ASV augstākās futbola līgas komandas Los Angeles FC vadība paziņoja par 12. mēnešu līguma noslēgšanu ar Beilu.