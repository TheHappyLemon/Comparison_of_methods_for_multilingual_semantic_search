Lsjbot ir datorprogramma (bots), kura autors ir zviedru fiziķis, vikipēdists Sverkers Jūhansons. Bots veido rakstus trīs valodu Vikipēdijās: zviedru, varaju un sebuāņu valodas versijā. Līdz 2014. gada jūlijam bots bija izveidojis vairāk nekā 2,7 miljonus rakstu, no kurām trešdaļa tika izveidota Vikipēdijā zviedru valodā. Tas spēj izveidot līdz pat 10 tūkstošiem rakstu dienā. Galvenās rakstu tēmas ir dzīvie organismi un ģeogrāfiski objekti. Datorprogrammas izmantošana, lai izveidotu šāda apjoma rakstu skaitu, ir tikusi daudzkārt kritizēta. Sydney Morning Herald ir salīdzinājis Lsjbot ar Filu Pārkeru, kas, iespējams, ir ražīgākais grāmatu autors cilvēces vēsturē — Pārkers ir publicējis vairāk nekā 85 tūkstošus grāmatu, katra no tām top mazāk nekā vienas stundas laikā, izmantojot datorprogrammas.