Dveins Entonijs Čeimberss (angļu: Dwain Anthony Chambers; dzimis 1978. gada 5. aprīlī Londonā, Lielbritānijā) ir profesionāls britu vieglatlēts, startē sprinta distancēs. Viņš ir viens no visu laiku ātrākajiem Eiropas sprinteriem vieglatlētikas vēsturē. Pamatdisciplīna ir 100 metri, kurā viņš ir uzrādījis otro labāko laiku starp visiem britu sportistiem. D. Čeimbersam pieder Eiropas rekords 60 m (6,42 sekundes) un 4 × 100 m stafetē (37,73 sekundes). 2003. gadā tika diskvalificēts uz diviem gadiem par dopinga lietošanu. D. Čeimberss jau jaunieša gados uzrādīja labus rezultātus, uzstādot pasaules junioru rekordu 100 m distancē. 1999. gada Pasaules čempionātā viņš izcīnīja sudraba medaļu 4×100 m stafetē un bronzu 100 m. Piedalījās 2000. gada Vasaras Olimpiskajās spēlēs Sidnejā, kur uzrādīja labāko rezultātu starp visiem eiropiešiem 100 distancē. 2001. gada Pasaules čempionātā viņš pārvarēja 10 sekunžu barjeru. Izcietis 2 gadu diskvalifikāciju par dopinga lietošanu, viņš atgriezās profesionālajā sportā 2006. gada jūnijā, 2006. gada Eiropas čempionātā kļuva par čempionu 4×100 m stafetē. 2008. gada Pasaules čempionāta telpās viņš izcīnīja sudraba medaļu, zeltu 2009. gada Eiropas čempionātā telpās un 2010. gada Pasaules čempionātā telpās viņš kļuva par čempionu. 2009. gadā izdeva autobiogrāfiju Race Against Me.