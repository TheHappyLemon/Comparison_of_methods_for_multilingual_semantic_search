Greiema krasts (angļu: Graham Coast, spāņu: Costa de Graham) ir Antarktīdas piekrastes daļa Greiema Zemes rietumos. Stiepjas no Beljē raga dienvidos līdz Renāra ragam ziemeļos. Dienvidos robežojas ar Lubē krastu, ziemeļos — ar Danko krastu. Krasta kopējais garums ir ap 170 km. Krasta līnija stipri izrobota, daudz līču un pussalu. Krasta ziemeļos izvietojusies Kijevas pussala, dienvidos no tās — Beaskočeja līcis. Dienviddaļā Grandidjē šaurums krastu šķir no Bisko salām. Krastu 1832. gada 17.—18. februārī atklāja britu jūrasbraucēja Džona Bisko ekspedīcija un nosauca to par Greiema Zemi, godinot seru Džeimsu Greiemu (Sir James Robert George Graham), britu admiralitātes pirmo lordu Bisko ekspedīcijas laikā. Vēlākos gados Greiema Zemes nosaukums britu avotos tika attiecināts uz visu Antarktīdas pussalu, pirmatklātajam apvidum atstājot Greiema krasta nosaukumu. Greiema krasta ziemeļdaļā no 1949. gada darbojās britu polārstacija Faradeja, ko 1996. gadā nodeva Ukrainai un pārdēvēja par Vernadsku. Dienviddaļā no 1957. līdz 1959. gadam darbojās britu polārstacija Prospektpointa.