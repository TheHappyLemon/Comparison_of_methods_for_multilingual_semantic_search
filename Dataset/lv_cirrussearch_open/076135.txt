Kastete (franču: casse-tête — 'galvu lauzošs') ir aukstais ierocis, kas domāts tuvcīņai. Kasteti var izgatavot rūpnieciski vai arī paša spēkiem no metāla plāksnes, plastmasas, organiskā stikla vai cita materiāla. Kastete sastāv no pamatnes, kura balstās pret plaukstu, un no tās nākošās daļas, kura aptver pirkstus. Pastāv vairāka veida, variantu kastetes, piemēram, ar un bez dzelkšņiem, caurumiem visiem pirkstiem vai katram atsevišķu, kā arī ar un bez speciāli veidotas pamatnes. Tāpat kastetei varbūt klāt pievienots, piemēram, naža asmens, kas to padara arī par duramo ieroci. Ar kastetes palīdzību parasti tiek panākts lielāks sitiena efekts, lai nodarītu lielākus miesas bojājumus nekā sitot bez tās. Kastete pasargā arī dūri no bojājumiem, kuri rodas sitot tikai ar dūri. Šīs īpašības padara to par nāvējošu ieroci, kuru izmantojot nesapratīgi, ir iespējams nodarīt cilvēkam sevišķi smagus miesas bojājumus vai pat izraisīt cilvēka nāvi. Kastetes izmantošanas radītās sekas var tikt sodītas pēc Latvijas Krimināllikuma. Kastete bija pazīstama jau Senajā Romā, Senajā Indijā, Dienvidamerikā un citās senajās civilizācijās. Jau vēlākos laikos tā ieguva popularitāti kriminālnoziedznieku vidū. Kastetes izmantoja arī armijā kā ieroci, kas domāts karavīra nodrošināšanai tuvcīņas gadījumā.