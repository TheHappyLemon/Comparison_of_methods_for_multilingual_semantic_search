Vitolds Marians Gombrovičs (poļu: Witold Marian Gombrowicz; dzimis 1904. gada 4. augustā, miris 1969. gada 24. jūlijā) bija poļu rakstnieks un dramaturgs. Kļuva slavens tikai savas dzīves beigu posmā, tomēr mūsdienās tiek uzskatīts par vienu no ietekmīgākajiem autoriem poļu literaturā. Dzimis 1904. gadā Opatovas apkaimē turīgu augstmaņu ģimenē. 1911. gadā ģimene pārcēlās uz Varšavu. No 1922. līdz 1927. gadam Gombrovičs studēja jurisprudenci Varšavas universitātē. Dzīvojot Varšavā, Gombrovičs iekļāvās vietējo intelektuāļu aprindās. 1937. gadā tika publicēts romāns "Ferdidurke", kurš ieguva atzinību poļu literārajās aprindās. Otrā pasaules kara sākumu Gombrovičs sagaidīja uz kuģa klāja, kurš ceļoja uz Argentīnu. Gombrovičs nolēma kara gadus pavadīt Argentīnā, tomēr šeit viņš nodzīvoja līdz 1963. gadam, kad, kļūdams starptautiski slavens, pārcēlās uz dzīvi Francijā.