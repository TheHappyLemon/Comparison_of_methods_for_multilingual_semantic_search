Ferdinands I (rumāņu: Ferdinand I, pilns vārds Ferdinands Viktors Meinards Alberts; dzimis 1865. gada 24. augustā Zīgmaringenā, Prūsijas Karalistē, miris 1927. gada 20. jūlijā Sinajā, Rumānijas Karalistē) bija Rumānijas Karalistes karalis no 1914. gada 10. oktobra līdz 1927. gada 20. jūlijam. Rumānijas maršals (1918. gada 18. novembris). Ferdinands kļuva par Rumānijas karali 1914. gada 10. oktobrī ar vārdu Ferdinands I pēc sava tēvoča, karaļa Karola I nāves. Viņa valdīšana sākās neilgi pēc Pirmā pasaules kara sākuma; atšķirībā no sava Vāciju atbalstošā tēvoča viņš saglabāja neitrālu nostāju, un 1916. gadā pēc ilgām sarunām Rumānija iesaistījās karā Antantes pusē (ko Vilhelms II uzskatīja par Hohencollernu dinastijas nodevību). Drīz pēc Oktobra revolūcijas un Krievijas izstāšanās no kara Rumānija cieta sakāvi, un Austroungārijas karaspēks okupēja Bukaresti. Ferdinands bija spiests uz laiku emigrēt. Miris no vēža 1927. gadā.