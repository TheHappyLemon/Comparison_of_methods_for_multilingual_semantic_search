Snērsu salas (angļu: Snares Islands vai The Snares — ‘lamatas’) vai Tiniheke (maoru: Tini Heke) ir Jaunzēlandei piederošs neapdzīvotu vulkānisku salu arhipelāgs Klusā okeāna dienvidos Subantarktikā, administratīvi daļa no Jaunzēlandes Ārējām salām. Izvietojies ap 200 km uz dienvidiem no Jaunzēlandes Dienvidsalas. Arhipelāgs veidojas no divām salu grupām, ko atdala ap 4 km plats jūrasšaurums. Kopš 1998. gada kopā ar pārējām Jaunzēlandes Subantarktikas salām pasludinātas par UNESCO Pasaules mantojuma vietu. Salas 1791. gada 23. novembrī neatkarīgi viens no otra atklāja kuģa Discovery kapteinis Džordžs Vankuvers un leitnants Viljams Brotons no kuģa Chatham. Vankuvers salas atzīmēja kā bīstamību kuģošanai no nosauca par «Lamatām» (The Snares). Atšķirībā no citām subantarktiskajām salām, Snērsu salās nav tikuši ievazāti dzīvnieki no ārpuses, tādēļ tur vispilnīgāk saglabājusies endēmā ekosistēma.