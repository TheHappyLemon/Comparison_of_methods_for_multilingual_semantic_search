Braiens Alens Brašvuds (angļu: Brian Allen Brushwood; dzimis 1975. gada 17. janvārī) ir amerikāņu burvju mākslinieks, raidierakstu vadītājs, rakstnieks, lektors un komiķis. Brašvuds ir pazīstams kā raidījuma Scam School vadītājs, kurā viņš skatītājiem māca izklaidējošus trikus, kurus iespējams demonstrēt krogos ar nolūku "apšmaukt" savus draugus, lai saņemtu bezmaksas dzērienus. Papildus raidījuma Scam School vadīšanai Brašvuds vada arī raidierakstus Weird Things ar Endrū Meinu un Džastinu Robertu Jangu, Cordkillers ar Tomu Meritu un Night Attack. Brašvuds bija regulārs raidieraksta This Week in Tech viesis. Brašvuds uzstājas ar savu Bizarre Magic burvju mākslas skatuves šovu visā ASV un ir sešu grāmatu autors. Brašvuds vairākas reizes ir parādījies valsts televīzijā, tostarp The Tonight Show with Jay Leno, CNN un Food Network.