Klasiķu aleja (rumāņu: Aleea Clasicilor) ir 1958. gadā izveidota rumāņu literatūras klasiķu krūšutēlu galerija Stefana Lielā parkā Moldovas galvaspilsētā Kišiņevā. Parka aleja, kas atrodas pilsētas centrā, tika izveidota 1958. gadā, Hruščova atkušņa laikā, un kopš tā laika kļuvusi par iemīļotu iedzīvotāju atpūtas vietu. Iesākumā tika izveidoti 12 granīta krūšutēli, bet pēc PSRS sabrukuma to skaits tika papildināts ar autoriem, kas PSRS laikā bija noklusēti. Pašlaik alejā atrodas 27 krūšutēli, tajos attēloti tādi rumāņu klasiķi kā Vasile Aleksandri, Tudors Argezi, Lučians Blaga, Mirča Eliade, Mihajs Eminesku, Nikolae Jorga, Dimitrije Kantemirs, Mihails Kogelničjanu, Jons Krjange, Mihails Sadovjanu, Nikita Stenesku un citi. Kā pēdējais 2010. gadā tika uzstādīts grupas Līvi dziesmas Dzimtā valoda vārdu autora Grigores Vieru krūšutēls.