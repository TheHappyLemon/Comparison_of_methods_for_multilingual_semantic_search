Lovrijenacas jeb Sv. Labrenča pils (horvātu: Tvrđava Lovrijenac) ir 13. gadsimta pils, kas atrodas Horvātijas dienvidos uz Adrijas jūras zemesraga uz rietumiem no Dubrovnikas vecpilsētas. Tiek dēvēta par Dubrovnikas Gibraltāru un atrodas uz 37 metrus augstas klints. Dažos avotos apgalvots, ka pils celta 1018. vai 1038. gadā, tomēr drošas ziņas par to ir no 1301. gada. Dubrovnikas hronikās apgalvots, ka pils uzcelta 3 mēnešu laikā, lai nostiprinātos pret venēciešiem, kas bija noskatījuši vietu pils celtniecībai, lai kontrolētu Dubrovniku. Mūsdienās Dubrovnikas Vasaras festivāla laikā pilī notiek teātra izrādes.