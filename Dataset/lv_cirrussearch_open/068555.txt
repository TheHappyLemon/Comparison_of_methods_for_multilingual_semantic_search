"Kalnietis" (angļu: Highlander) ir 1986. gada Apvienotās Karalistes un ASV spraiga sižeta fantāzijas filma, kuras režisors ir Rasels Malkahijs. Filmā galvenās lomas atveido Kristofers Lamberts, Roksana Hārta, Klensijs Brauns un Šons Konerijs. Filma ir stāsts par gadsimtiem ilgu divu nemirstīgu kareivju cīņu. Filmas "Kalnietis" pirmizrāde notika 1986. gada 7. martā. Filma izdošanas brīdī neguva lielu popularitāti, nopelnot tikai 12,8 miljonus ASV dolāru pie 19 miljonu budžeta. Filma saņēma arī atšķirīgas kritiķu atsauksmes. Mūsdienās tā tiek uzskatīta par kulta filmu. Tai ir iznākuši vairāki turpinājumi, kā arī televīzijas seriāls. Filma ir arī pazīstama ar mūzikas grupas Queen dziesmu izmantošanu. Tīmekļa vietnē Rotten Tomatoes filmai ir 71% vērtējums.