Waze ir tiešsaistes pūļpakalpojuma navigācijas lietotne viedtālruņiem un planšetdatoriem, kas darbojas kopš 2008. gada, un tai ir vairāk kā 150 miljoni aktīvu lietotāju. Waze ir izveidots Izraēlā, un tā mītne atrodas Raanannā, kā arī Paloalto, Kalifornijā (Silīcija ielejā). Lietotni un uzņēmumu izveidoja Uri Levins, Ehuds Šabtajs un Amirs Šeinars, sākotnēji tā saucās LinQmap. 2011. gada beigās uzņēmumā strādāja 80 darbinieki. 2013. gada jūnijā to iegādājās viena no pasaulē vadošajām interneta tehnoloģiju kompānijām Google par 966 miljoniem ASV dolāru. 2022. gada beigās tika paziņots, ka aptuveni 500 darbinieku lielā Waze komanda pievienosies Google Geo sadaļai, kas atbild par Google Maps, Earth un Street View servisiem. Waze ir bezmaksas lietotne, un to var izmantot bez reģistrācijas, taču reģistrējoties ir vairāk iespēju izmantot tās sociālā tīkla funkcijas. Galvenā lietotnes funkcija ir navigācija, kas darbojas, ņemot vērā satiksmes intensitāti, sastrēgumus un cita veida traucējumus. Būtiska funkcija ir lietotāju iespēja ziņot par šiem satiksmes traucējumiem, ieskaitot ceļu policijas posteņus, kā arī sazināties ar citiem Waze lietotājiem. Kartes un ģeotelpiskos datus, ko izmanto lietotne, daļēji veido un rediģē paši tās lietotāji.