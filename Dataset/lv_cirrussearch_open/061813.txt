Rubens Filipi Markešs Amorims (portugāļu: Rúben Filipe Marques Amorim, dzimis 1985. gada 27. janvārī) ir Portugāles futbola treneris un bijušais futbolists, spēlēja pussarga pozīcijā, bijis Portugāles futbola izlases dalībnieks. Kopš 2020. gada Amorims ir Portugāles Premjerlīgas kluba Sporting CP galvenais treneris. Savu spēlētāja karjeras lielāko daļu pavadījis Belenenses un Benfica komandās. Ar Benfica komandu izcīnījis kopumā 10 trofejas, tai skaitā trīs Portugāles Premjerlīgas titulus. Portugāles futbola izlases sastāvā piedalījies 2010. un 2014. gada FIFA Pasaules kausā. Savu trenera karjeru sācis Casa Pia. 2019. gada septembrī viņš tika apstiprināts par Braga rezerves komandas treneri, bet jau tā paša gada novembrī par galvenās komandas treneri. 2020. gada martā viņš kļuva par Sporting galveno treneri, komandai par to samaksājot 10 miljonus eiro. Tādējādi šī kļuva par trešo visu laiku dārgāko trenera pāreju.