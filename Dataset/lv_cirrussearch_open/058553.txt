B grupa ir autosporta termins, ar kuru tiek apzīmēts 1982. gadā konkretizēts Gran Turismo automobiļu nolikums. Šī automobiļu klasifikācija ieguva lielu popularitāti pateicoties pasaules rallija čempionātam, kurā tās automobiļi tika izmantoti no 1982. līdz 1986. gadam. B grupas nolikums veicināja dažu no visjaudīgāko un ātrāko sacīkšu automobiļu izveidi, kādu rallijsports jebkad bija redzējis un tas bieži tiek dēvēts par rallija zelta laikmetu. Pēc vairākām nopietnām avārijām 1986. gadā šiem tā sauktajiem "B grupas monstriem" tika aizliegts piedalīties pasaules rallija čempionātā.