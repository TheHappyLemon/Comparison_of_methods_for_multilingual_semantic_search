Moriss Žārs (franču: Maurice Jarre; dzimis 1924. gada 13. septembrī, miris 2009. gada 28. martā) bija franču komponists un diriģents, pazīstams kā filmu oriģinālmūzikas autors. Savas karjeras laikā (1958–2001) komponējis mūziku vairāk kā 160 televīzijas un kinofilmām. Žārs 8 reizes ticis nominēts Amerikas Kinoakadēmijas balvai par labāko oriģinālmūziku un vienu reizi par labāko dziesmu, no kurām trīs reizes balvu saņēmis – par oriģinālmūziku Deivida Līna režisētajās filmās "Arābijas Lorenss" (1962), "Doktors Živago" (1965), A Passage to India (1984). Par mūziku filmām Žārs ieguvis arī 4 Zelta globusa balvas, 2 BAFTA kino balvas un vienu Grammy balvu. Morisa Žāra dēls ir komponists un elektroniskās mūzikas izpildītājs Žans Mišels Žārs.