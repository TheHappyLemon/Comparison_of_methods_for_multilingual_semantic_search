SKS 20. ekspedīcija (krievu: Экспедиция МКС-20; angļu: Expedition 20 jeb ISS-20) bija Krievijas, ASV, ESA, Japānas un Kanādas kosmonautu ekspedīcija uz Starptautisko kosmisko staciju (SKS). Šī bija pirmā SKS pamatapkalpe sešu cilvēku apjomā. Tā kā stacijā kā glābšanas līdzeklis tiek izmantoti Krievijas kosmosa kuģi Sojuz, kuros ir vieta tikai trim cilvēkiem, tad sešu cilvēku apkalpei vienlaicīgi ir nepieciešami divi kuģi. Pirmais no tiem, Sojuz TMA-14 stacijā ieradās 2009. gada 28. martā kā 19. ekspedīcija. Kad otrais kuģis Sojuz TMA-15 saslēdzās ar SKS 2009. gada 29. maijā, sākās 20. ekspedīcija, un 19. ekspedīcijas apkalpe kļuva par 20. pamatu. Par jaunās ekspedīcijas komandieri palika 19. ekspedīcijas komandieris Genādijs Padalka.