Londonas metro (angļu: London Underground) ir metro sistēma Apvienotās Karalistes galvaspilsētā Londonā, kas sākusi darboties 1863. gadā. Londonas metro bija pirmais pasaulē. Tā sastāv no 11 līnijām, 270 stacijām. Kopējais līniju garums sasniedz 402 km, no kuriem 42% atrodas pazemē. Tā ir otra garākā metro sistēma (pēc maršruta garuma) pēc Šanhajas metro. Dienā vidēji tiek pārvadāti apmēram 3,04 miljoni pasažieru. 2007. gadā metro pakalpojumus izmantoja vairāk nekā viens miljards pasažieru, tādējādi tas bija trešais noslogotākais metro Eiropā pēc Maskavas un Parīzes. Līniju apkalpo uzņēmums Transport for London. Pašlaik apmēram 85% izmaksu tiek segtas no pasažieru veiktajiem maksājumiem par pārvadājumiem.