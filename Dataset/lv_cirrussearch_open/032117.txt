Romelu Menama Lukaku (Romelu Menama Lukaku; dzimis 1993. gada 13. maijā) ir Beļģijas futbolists, spēlē uzbrucēja pozīcijā, Beļģijas futbola izlases dalībnieks. Kopš 2023. gada Lukaku pārstāv Itālijas A sērijas komandu AS Roma, kas viņu īrē no Chelsea. Dzimis Antverpenē Kongo izcelsmes ģimenē. Viņa tēvs Rodžers Lukaku arī ir bijis profesionāls futbolists, pārstāvēja Zairas futbola izlasi. Futbolistam ir arī brālis Džordans Lukaku, kurš arī spēlē Beļģijas izlasē. Karjeru sācis Beļģijā, profesionāļa karjeru — 2009. gadā Briseles "Anderlecht". 2011. gadā sāka spēlēt Anglijā, vispirms Chelsea sastāvā, daļu laika tika izīrēts West Bromwich Albion un Everton. 2014. gadā pārgājis uz Everton. Chelsea sastāvā 2011.—2012. gada sezonā uzvarēja FA kausa izcīņā un UEFA Čempionu līgā. 2014.—2015. gada sezonā bija labākais vārtu guvējs UEFA Eiropas līgā. Viens no pieciem futbolistiem, kas Premjerlīgā guvuši 50 vārtus līdz 23 gadu vecumam. No 2019. līdz 2021. gadam pārstāvēja Milānas "Internazionale", 2020.—2021. gada sezonā kļuva par Itālijas čempionu. Kopš 2010. gada spēlē Beļģijas izlases sastāvā. Piedalījās 2014. gada FIFA Pasaules kausā, kā arī 2016. un 2020. gada Eiropas čempionāta finālturnīros..