Trīs krusti (lietuviešu: Trys kryžiai, poļu: Góra Trzykrzyska) ir piemineklis trīs krustu izskatā, kas atrodas Viļņas pilsētā uz ziemeļaustrumiem no Viļņas vecpilsētas. Krusti uzcelti par godu leģendāriem septiņiem franciskāņu brāļiem, kuriem kalna galā pilsētas pagānu iedzīvotāji esot nocirtuši galvas. Leģenda pazīstama no 16. gadsimta. 17. gadsimta sākumā kalna galā tika uzcelti trīs koka krusti, kas kļuva par pilsētas ainavas sastāvdaļu. Tā kā koka krustus vajadzēja periodiski mainīt, 1916. gadā tika uzstādīti betona krusti pēc arhitekta Antonija Vivulska projekta. 1950. gadā padomju varas iestādes krustus aizvāca, tie atjaunoti 1989. gadā. Piemineklis bija attēlots 50 litu banknotē. Pie tā atrodas neliela skatu platforma.