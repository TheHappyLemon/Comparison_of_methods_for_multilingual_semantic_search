Dobspiedums jeb dobspiede ir attēlu un teksta poligrāfisks iespieduma veids. Tas ir metāla plāksnē mehāniskā vai ķīmiskā ceļā iedobts līniju un/vai punktu sakopojums jeb attēls. Tas ir vispārējs termins, apzīmējot iespiedumu no plātnes, kam iedobumos vai gropēs iepildīta iespiedkrāsa. Krāsu iedobumos iepilda ar tamponiem, bet pārējo plātnes virsmu tīri noslauka, lai šīs vietas zīmējumā paliktu baltas vai pelēkas. Iedobumu plātnēs izveido, iegravējot, vai iekodinot ar skābi. Gravē ar dzelzs kaltu, svārpstu, adatu vai ruleti. Tiek izmantotas tērauda, vara, cinka, misiņa vai jebkura cita cieta metāla plātnes. Prese papīru piespiež plātnei, un tas saskaras ar krāsu, no kā rodas uz plātnes iestrādātā zīmējuma spoguļattēls. Dobspieduma tehnikās izpildītajām grafikas lapām klišejas malās izveidojas papīrā iespiedums. Pie dobspiedes iespieduma veida pieder: metāla gravīra, sausā adata, oforts, mecotinta, akvatinta, mīkstā laka un punktīrs.