Šis raksts ir par amerikāņu zinātnieku. Par citām jēdziena Pīrss nozīmēm skatīt nozīmju atdalīšanas lapu. Čārlzs Senderss Pīrss (Charles Sanders Peirce; dzimis 1839. gada 10. septembrī, miris 1914. gada 19. aprīlī) bija amerikāņu matemātiķis, filozofs, semiotiķis un loģiķis. Lai arī pēc izglītības Pīrss bija ķīmiķis un 30 gadus darbojās kā zinātnieks, patlaban viņu uzskata par filozofu. Ļoti nozīmīgs ir Pīrsa ieguldījums semiotikas attīstībā, tāpat arī pētniecības metodoloģijā, zinātnes filozofijā, epistemoloģijā un metafizikā. Pīrsu uzskata par modernās semiotikas iedibinātāju. Vācu filozofs Kārlis Oto Apels Pīrsu nosaucis par "amerikāņu filozofijas Kantu". Pīrsa uzvārdu oriģinālvalodā izrunā "Pērss", taču latviešu valodā viņš tradicionāli tiek dēvēts par Pīrsu.