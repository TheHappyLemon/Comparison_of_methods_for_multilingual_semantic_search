Meistriliiga ir augstākā futbola līga Igaunijā. Līga dibināta 1991. gadā. Kopš 2009. gada tā nav pilnībā profesionāla, jo 4 komandām ir pusprofesionāļu statuss. Kā vairumā valstu ar zemām temperatūrām ziemā, sezona sākas martā un ilgst līdz novembra beigām. Līgā piedalās 10 komandas, katra ar katru spēlējot 4 reizes. Pēc katras sezonas pēdējā komanda izkrīt uz zemāko līgu un to aizvieto Esiliiga uzvarētājkomanda (ja vien tā nav kādas Meistriliigas komandas rezerves komanda; šādā gadījumā tiek paaugstināta nākamā komanda) un priekšpēdējā Meistriliigas komanda aizvada divas pārspēles ar 2. Esiliigas komandu par palikšanu vai iekļūšanu augstākajā līgā.