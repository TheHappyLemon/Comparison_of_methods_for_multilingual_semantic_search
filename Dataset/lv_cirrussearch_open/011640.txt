Nikolā Malbranšs (Nicolas Malebranche, 1638—1715) bija katoļu garīdznieks, filozofs kartēzists, dabaszinātnieks, okazionālisma pamatlicējs. Dzimis 1638. gada 6. augustā Parīzē Luija XIII sekretāra Nikolā un Katrīnas Malbranšu ģimenē kā jaunākais bērns. Studējis filozofiju Parīzes Universitātē, de la Marša koledžā, kur 1656. gadā aizstāvējis brīvo mākslu maģistra grādu, pēc tam studējis teoloģiju Sorbonnas koledžā. 1664. gadā iesvētīts par priesteri. 1699. gadā uzņemts Francijas Akadēmijā. Viņa darbs "Par patiesības meklēšanu" (1674—1678) tapis Renē Dekarta ideju ierosmē. Malbranšs paudis viedokli, ka precīzi priekšstati par ārējiem objektiem iegūstami vienīgi ar Dieva starpniecību. Miris Parīzē 1715. gada 13. oktobrī. Dzīves laikā ļoti cienīts filozofu aprindās, taču jau pāris desmitgades pēc viņa nāves Malbranša mācība pamazām sāka zaudēt ietekmi.