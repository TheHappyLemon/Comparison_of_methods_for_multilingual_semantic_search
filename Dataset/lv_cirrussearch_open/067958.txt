Magoņu dzimta (latīņu: Papaveraceae) ir augu dzimta gundegu rindā, kurā ir klasificētas vairāk nekā 40 ģintis un aptuveni 825 sugas. Dzimta ir kosmopolītiska, tā galvenokārt ir sastopama ziemeļu puslodes mērenajā un subtropu joslā. Lielākā daļa sugu ir lakstaugi, bet daži ir krūmi un mazi koki. Daudzi dzimtas pārstāvji tiek audzēti kā dekoratīvie augi, tostarp magoņu (Papaver), cīrulīšu (Corydalis) un glauciju (Glaucium) sugas, kā arī dicentra, mekonopsis, eschscholzia, hunnemannia, u.c. ģinšu pārstāvji, taču daudzas dzimtas sugas arī ir atzītas par nezālēm. Miega magones (Papaver somniferum) audzē kā krāšņumaugu, no tām tiek iegūtas ēdamas sēklas, kā arī opijs un vairāki citi attīrīti opiāti, ieskaitot heroīnu, morfiju, kodeīnu.