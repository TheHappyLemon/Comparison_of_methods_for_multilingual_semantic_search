"Salivana ceļojumi" (angļu: Sullivan's Travels) ir 1941. gada ASV kinokomēdija, kuras režisors un scenārija autors ir Prestons Stērdžiss. Filmā galvenās lomas atveido Džoels Makkrī un Veronika Leika. Filmas nosaukums ir atsauce uz Džonatana Svifta romānu "Gulivera ceļojumi". Filma ir satīra par kino industriju un stāsta par slavenu Holivudas komēdiju režisoru (Makkrī), kurš, ilgodamies uzņemt nopietnu drāmu, sāk dzīvot kā klaidonis, lai gūtu dzīves pieredzi savai topošajai filmai. Viņu pavada arī topošā aktrise (Leika). Filmas pirmizrāde notika 1941. gada 29. decembrī un to izplatīja Paramount Pictures. Filma saņēma pozitīvas kritiķu atsauksmes un tika dēvēta par vienu no 1941. gada labākajām filmām. Mūsdienās filma tiek uzskatīta par klasiku, kā arī par vienu no visu laiku labākajām komēdijām. Tīmekļa vietnē Rotten Tomatoes filmai ir 100% vērtējums. 1990. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma".