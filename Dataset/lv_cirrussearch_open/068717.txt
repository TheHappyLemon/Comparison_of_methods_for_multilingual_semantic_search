Džeimss Skots Gārners (angļu: James Scott Garner, dzimis 1928. gada 7. aprīlī, miris 2014. gada 19. jūlijā) bija amerikāņu aktieris. Atveidojis galvenās lomas vairāk nekā 50 kinofilmās. Savas karjeras laikā saņēmis Emmy un Zelta globusa balvu. Pazīstams ar lomām drāmā Sayonara (1957), Viljama Vailera drāmā The Children's Hour (1961), Džona Stērdžisa kara filmā "Lielā bēgšana" (1963), melnajā komēdijā The Americanization of Emily (1964), sporta drāmā Grand Prix (1966), neo-noir filmā Marlowe (1969), komēdijā Support Your Local Sheriff! (1969), psiholoģiskajā trillerī The Fan (1981), Bleika Edvardsa muzikālajā komēdijā "Viktor, Viktorija" (Victor/Victoria, 1982) un romantiskajā komēdijā Murphy's Romance (1985), par ko nominēts Amerikas Kinoakadēmijas balvai kategorijā "Labākais aktieris galvenajā lomā". 21. gadsimtā piedalījies Klinta Īstvuda filmā "Kosmosa kovboji" (Space Cowboys, 2000), animācijas filmā "Atlantīda: Zudusī impērija" (2001), drāmā "Atmiņu klade" (2004) un televīzijas seriālā 8 Simple Rules (2003–2005).