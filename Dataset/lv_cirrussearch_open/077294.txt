Faleristika (grieķu: phalera — ‘metāla rotājums’) ir vēstures palīgnozare, kas pētī ordeņu, medaļu, goda zīmju vēsturi. Šī vēstures palīgnozare pētī arī lietas, kas tieši saistītas ar ordeņiem, medaļām un goda zīmēm, piemēram, to statūtus vai sertifikātus, kas nāk tiem līdzi. Svarīgu vietu arī ieņem, piemēram, noteiktas valsts apbalvojumu sistēma. Tradicionāli faleristika ietilpst numismātikā. Plašākā nozīmē faleristika ir ordeņu, medaļu, goda zīmju, kā arī dažādu nozīmīšu, kolekcionēšana. Īpašu uzplaukumu tā ieguva 20. gadsimtā pēc numismātikas norieta. Kolekcionāri bieži vien apbalvojumus kolekcionē pēc kādas noteiktas pazīmes, piemēram, pēc valsts, pēc vēsturiskā perioda un citām pazīmēm. Tiek izdoti arī speciāli apbalvojumiem veltīti katalogi, kuros ir atrodami attēli un apraksti par katru apbalvojumu. Nosaukums radies no vārda "falera" (latīņu: falerae), kas Senajā Romā bija apbalvojums leģionāriem. Latīņu valodā tas ienāca no grieķu valodas, kurā ar šo vārdu saprata vienkārši rotājumu pie apģērba.