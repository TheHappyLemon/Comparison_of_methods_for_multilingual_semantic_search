Mario Dragi (itāļu: Mario Draghi; dzimis 1947. gada 3. septembrī) ir Itālijas finansists un ekonomists. Kopš 2021. gada februāra viņš ir Itālijas premjerministrs. No 2011. līdz 2019. gadam viņš bija Eiropas Centrālās bankas (ECB) prezidents. No 2002. gada līdz 2005. gadam Mario Dragi bija finanšu uzņēmuma Goldman Sachs viceprezidents un rīkotājdirektors. No 2006. līdz 2011. gadam viņš bija Itālijas Centrālās bankas (Banca d'Italia) pārvaldnieks. 2011. gada 1. novembrī Dragi kļuva par Eiropas Centrālās bankas prezidentu. 2019. gada 31. oktobrī beidzās viņā ECB prezidenta mandāts; viņu nomainīja Starptautiskais Valūtas fonda izpilddirektore Kristīne Lagarda. 2021. gada 26. janvārī Itālijas premjerministrs Džuzepe Konte paziņoja par atkāpšanos no amata. 2. februārī pēc neveiksmīgām partiju apspriedēm, lai izvirzītu aizstājēju, prezidents Serdžo Matarella paziņoja, ka viņš izsauks Mario Dragi uz Kvirināles pili, lai dotu viņam uzdevumu izveidot tehnokrātisku valdību. Nākamajā dienā Dragi pieņēma uzdevumu izveidot jaunu valdību, un sāka konsultācijas ar partiju līderiem. Dragi ātri ieguva kreisi centriskās Demokrātiskās partijas, centriskās Italia Viva, kreiso Brīvo un vienlīdzīgo un citu mazo liberālo un centrisko partiju atbalstu. Pēc sākotnējas kavēšanās labējās līgas līderis Mateo Salvini un labēji centriskās Forza Italia līderis Silvio Berluskoni kopīgi paziņoja, ka arī viņi atbalstīs Dragi. Visbeidzot 11. februārī Piecu Zvaigžņu kustība apstiprināja partijas atbalstu Dragi. 12. februārī Dragi paziņoja sava kabineta locekļus, tostarp pārstāvjus no visām iepriekš minētajām politiskajām partijām, kā arī daudzus neatkarīgos un tehnokrātus. 13. februārī Dragi nodeva premjerministra zvērestu.