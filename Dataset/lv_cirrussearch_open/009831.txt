Žozefs Žils Anrī Vilnēvs (franču: Joseph Gilles Henri Villeneuve, izrunā: [ʒil vilnœv]; 1950. gada 18. janvāris — 1982. gada 8. maijs) bija profesionāls kanādiešu sacīkšu braucējs, pazīstams ar savu karjeru Formula 1. Sacīkšu braucēja karjeru uzsāka Kvebekas provincē. 1977. gadā uzsāka karjeru F1, McLaren komandas sastāvā piedalījās Lielbritānijas Grand Prix. Taču sezonu noslēdza Ferrari komandas sastāvā, kur arī aizvadīja turpmāko karjeru. Lielākos panākumus guva 1979. gada sezonā, kad kopvērtējumā ieņēma 2. vietu. Žils Vilnēvs gāja bojā 1982. gada 8. maijā Beļģijas Grand Prix kvalifikācijas braucienos. Viņa dēls Žaks Vilnēvs kļuva par pasaules čempionu 1997. gadā un pašlaik (2022) ir vienīgais kanādietis, kas to spējis.