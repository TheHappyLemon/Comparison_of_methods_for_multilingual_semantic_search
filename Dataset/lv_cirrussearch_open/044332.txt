Lasko (franču: Grotte de Lascaux) ir ala Francijā, kas ievērojama ar tajā esošajiem vairāk nekā 600 klinšu zīmējumiem. Atrodas dienvidrietumu Francijā, Dordoņas departamentā, netālu no Montinjakas pilsētas. Pārsvarā visos zīmējumos attēloti lieli dzīvnieki, vietējā fauna, kas atbilst paleolīta laikam. Tiek uzskatīts, ka zīmējumus veidojušas vairākas cilvēku paaudzes, precīzs zīmējumu veidošanas laiks nav zināms, bet varētu būt pirms 17 000 gadu. Mūsdienās alu 1940. gadā atklāja četri jaunieši, kas pamanīja, ka tajā atrodami vairāki zīmējumi. 20. gadsimta 60. gados ala ieguva plašu popularitāti, 1962. gadā to apmeklēja ap 125 tūkstoši cilvēku. Lai saglabātu alu un tās zīmējumus, pēc tam tai tika ierobežota piekļuve.. 1979. gadā Lasko ala iekļauta UNESCO Pasaules mantojuma sarakstā.