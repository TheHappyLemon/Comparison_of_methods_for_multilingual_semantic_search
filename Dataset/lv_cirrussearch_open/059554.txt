"Provide Hope" (no angļu valodas — 'ieviest cerību') bija ASV Gaisa spēku 1992. gadā sākta humanās palīdzības operācija, kuras gaitā Neatkarīgo Valstu Sadraudzības (NVS) dalībvalstīm (bijušās Padomju Savienības republikas, izņemot Baltijas valstis) tika piegādāta pārtika un zāles. Operācijas mērķis bija atbalstīt bijušās PSRS valstis to pārejā uz demokrātiju un tirgus ekonomiku. Par operācijas uzsākšanu 1992. gada 23. janvārī paziņoja ASV valsts sekretārs Džeimss Beikers, tā tika sākta tā paša gada februārī. ASV Kongress piešķīra 100 miljonus ASV dolāru palīdzības sniegšanai NVS valstīm. Sākumā piegādēm tika izmantotas ASV Gaisa spēku lidmašīnas (C-5, C-130, C-141), vēlāk (operācija norisinājās vairākās fāzēs) — arī ASV Aizsardzības departamenta nolīgtās civilo lidsabiedrību lidmašīnas, kā arī kravas kuģi un sauszemes transportlīdzekļi. Daļu šīs humānās palīdzības veidoja pārpalikumi no Persijas līča kara krājumiem. Palīdzība tika piegādāta NVS valstu galvaspilsētās, kā arī reģionālajās pilsētās. Humānās palīdzības sadali pašās NVS valstīs koordinēja Aizsardzības draudu mazināšanas aģentūras, Starptautiskās attīstības aģentūras, Lauksaimniecības departamenta darbinieki. "Provide Hope" iesaistījās ne tikai ASV, bet arī Vācija, Apvienotā Karaliste, Japāna. 1997. gada jūnijā operācijas ietvaros tika veikta 500. piegāde.