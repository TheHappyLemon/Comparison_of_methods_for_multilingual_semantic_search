Nikotīnamīds jeb nikotīnskābes amīds ir svarīgs ūdenī šķīstošs vitamīns, kas ietilpst svarīgu fermentu — dehidrogenāžu — kofermentu sastāvā un nepieciešams oksidēšanās procesu nodrošināšanai organismā. Organismā viegli veidojas no nikotīnskābes fermentatīvās amidēšanās ceļā. Nikotīnskābi un nikotīnamīdu sauc arī par PP vitamīnu jeb niacīnu. Nikotīnamīds ir balta pulverveida viela,kas var pastāvēt četrās polimorfajās formās. Organismā nikotīnamīds uzsūcas tievajā zarnā. Atšķirībā no nikotīnskābes, kas atrodama galvenokārt augos, nikotīnamīds sastopams dzīvnieku izcelsmes produktos.