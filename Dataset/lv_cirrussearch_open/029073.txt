Adriāno Čelentāno (itāļu: Adriano Celentano, izrunā: [adriˈano tʃelenˈtano]; dzimis 1938. gada 6. janvārī) ir itāļu dziedātājs, komponists, komiķis, aktieris, kinorežisors, TV raidījumu vadītājs. Karjeras laikā izdevis vairāk nekā 25 studijas albumus, vairākus koncertierakstu albumus, labāko dziesmu izlases. Starp viņa ievērojamākajām dziesmām ir La coppia piu' bella del mondo, Azzurro un Prisencolinensinainciusol. Bieži tēlojis kino, par viņa ievērojamāko lomu tiek uzskatīta loma filmā Serafino (1968). 20. gadsimta 70. un 80. gados labus komerciālos panākumus guva filmas ar viņa piedalīšanos.