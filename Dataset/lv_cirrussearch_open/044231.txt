"Supersuns Bulta" (angļu: Bolt) ir 2008. gada ASV datoranimācijas piedzīvojumu komēdija, ko producējusi studija Walt Disney Animation Studios un izplatīja Walt Disney Pictures. Šī ir 48. Disneja animācijas filma. Filmas režisori ir Kriss Viljamss un Bairons Hovards. Animācijas filmas varoņus ierunājuši Džons Travolta, Mailija Sairusa, Marks Valtons, Sjūzija Esmana, Malkolms Makdauels, Dīdrihs Bāders, Niks Svardsons un Gregs Gērmans. Filmas pirmizrāde notika 2008. gada 21. novembrī. Filmas galvenais varonis, suns Bulta, visu dzīvi ir pavadījis televīzijas seriālu uzņemšanas laukumos un domā, ka viņam piemīt superspējas. Pēc tam, kad Bulta notic, ka viņa saimniece Penija ir nolaupīta, viņš dodas pāri visai valstij, lai izglābtu savu saimnieci. Neskatoties uz salīdzinoši nelielajiem ienākumiem, "Supersuns Bulta" saņēma izcilas kritiķu atsauksmes. Filmai ir nozīmīga loma tā sauktajai Disneja animācijas studijas atdzimšanai un turpmākās radošās vīzijas izveidei, kā rezultātā tika izveidotas plašu atzinību ieguvušās filmas "Sapinušies" (2010) un "Ledus sirds" (2013). Tāpat šī "Supersuns Bulta" ir pirmā Disneja pilnmetrāžas animācijas filma, kas veidota tā laika Pixar studijas vadītāja un Disneja animācijas studijas radoša vadītā Džona Lasetera pilnā uzraudzībā. Vēl šī ir pirmā datoranimācijas pilnmetrāžas filma, kas veidota nefotoreālistiskā renderingā. Filma tika nominēta dažādām kino balvām, tajā skaitā Amerikas Kinoakadēmijas balvai kategorijā "Labākā animācijas filma", kur tā zaudēja animācijas filmai "VALL-E".