Vinona Lora Horovica (Winona Laura Horowitz; dzimusi 1971. gada 29. oktobrī Olmstedas apgabalā, Minesotas štatā, ASV), labāk pazīstama kā Vinona Raidere (Winona Ryder), ir amerikāņu aktrise. Kā filmu aktrise Raidere debitēja 1986. gada filmā Lucas, taču viņas pirmā nozīmīgā loma bija Tima Bērtona 1988. gada filmā "Bītldžūss". Tajā Raidere attēloja gotu pusaudzi, gūstot kritiķu un skatītāju atzinību. Pēc filmēšanās vairākās filmās un seriālos viņa turpināja karjeru ar filmēšanos kulta filmā Heathers (1989), kas ir pretrunīga satīra par pusaudža pašnāvību un vidusskolas dzīvi. Aktrise ir saņēmusi Zelta globusa balvu nominācijā "Labākā aktrise otrā plāna lomā", kā arī tika nominēta Amerikas Kinoakadēmijas balvai tajā pašā kategorijā par lomu 1993. gada filmā "Nevainības laikmets". Tāpat nākamajā gadā viņa tika nominēta Amerikas Kinoakadēmijas balvai nominācijā "Labākā aktrise galvenajā lomā" par lomu filmā "Mazās sievietes". 2000. gadā Holivudā viņai tika piešķirta zvaigzne slavas alejā. Attēlojusi lomas tādās filmās kā "Edvards Šķērrocis" (Edward Scissorhands, 1990), "Drakula" (1992), "Dzīve, pārtraukta" (1999), "Rudens Ņujorkā" (2000), "Darvina balva", (The Darwin Awards, 2006), "Miglas atspulgā" (A Scanner Darkly, 2006), "Zvaigžņu ceļš" (2009), "Melnais gulbis" (2010), "Pēdējā robeža" (Homefront, 2013), Vinona Raidere spēlē Džoisas Baieras lomu Netflix seriālā Stranger Things (2016—2021).