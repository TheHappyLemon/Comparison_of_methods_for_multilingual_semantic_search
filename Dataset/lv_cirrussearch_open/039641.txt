Jožefs Antalls (ungāru: Antall József; dzimis 1932. gada 8. aprīlī, miris 1993. gada 12. decembrī) bija Ungārijas politiķis, pirmais Ungārijas premjerminists pēc komunistu varas krišanas no 1990. līdz 1993. gadam. Dzimis valsts ierēdņa ģimenē. Strādādams par skolotāju, piedalījās 1956. gada Ungārijas revolūcijā, par ko atlaists no amata. Pēc tam strādājis par bibliotekāru, arhivāru. Pētīja medicīnas vēsturi. No 1974. gada bija Ignaca Zemmelveisa medicīnas vēstures muzeja direktors. Astoņdesmito gadu beigās, kad Ungārijā radās komunistu nekontrolētas politiskās organizācijas, kļuva par vienu no Ungāru Demokrātiskā foruma (Magyar Demokrata Fórum) izveidotājiem un 1989. gadā tika ievēlēts par tā līderi. 1990. gadā Ungāru Demokrātiskais forums uzvarēja vēlēšanās un Jožefs Antalls kļuva par koalīcijas (tajā ietilpa arī Mazo īpašnieku partija un Kristīgie demokrāti) valdības vadītāju. Vadīja valstī reformu posmā pēc komunisma krišanas.