Naja Marija Rivera (angļu: Naya Rivera; dzimusi 1987. gada 12. janvārī, mirusi 2020. gada 8. jūlijā) bija amerikāņu aktrise un dziedātāja. Najas Riveras karjera iesākās agrā bērnībā, parādoties televīzijas reklāmās. Televīzijā debitējusi četru gadu vecumā Hilarijas Vinstonas lomā CBS TV seriālā The Royal Family (1991–1992). Par šo lomu viņa tika nominēta Jaunā mākslinieka balvai. Viņa kļuva pazīstama ar Santanas Lopesas lomu Fox seriālā "Radīti skatuvei" (Glee). Par šo lomu Rivera saņēma Ekrāna aktieru ģildes balvu (kā daļa no aktieru ansambļa), kā arī vairākas citas balvas. Pēc lomām vairākos TV seriālos debitēja kinolomā filmā At the Devil's Door (2014). Piedalījās arī filmā Mad Families (2017). 2020. gada 8. jūlijā Rivera tika pasludināta par bezvēsts pazudušu pēc tam, kad viņas četrus gadus vecais dēls tika atrasts viens Riveras īrētā laivā Piru ezerā, Filmorā, Kalifornijā; 13. jūlijā tika atrasts aktrises līķis.