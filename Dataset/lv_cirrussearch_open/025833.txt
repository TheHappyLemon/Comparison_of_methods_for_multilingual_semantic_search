Spermacets (grieķu: σπέρμα, sperma — ‘sēkla’, κῆτος, kētos — ‘liels jūras dzīvnieks’) ir vaskveidīga viela, kas atrodas kašalota galvā esošos īpašos dobumos. Tiek izmantots galvenokārt parfimērijā un kosmētikā. Agrāk spermacets tika uzskatīts par kašalota spermu, no kurienes arī cēlies spermaceta nosaukums. Spermaceta galvenā sastāvdaļa ir cetilspirta un palmitīnskābes esteris (cetilpalmitāts). Kūst 45—54 °C temperatūrā. Ēterī, acetonā un karstā etilspirtā šķīst labi, ūdenī nešķīst. Tā galvenā funkcija ir saistīta ar eholokāciju, bet zinātnieki ir izvirzījuši jaunu hipotēzi, ka spermacets nodrošina kašalotam arī balastu niršanas laikā.