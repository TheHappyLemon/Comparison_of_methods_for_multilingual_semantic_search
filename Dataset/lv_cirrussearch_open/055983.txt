Kleonas (sengr. Κλεωναί) bija pilsēta senajā Peloponēsā, kuru Romas perioda autori aprakstīja kā pilsētu Argolīdā, kaut arī tā senās Grieķijas vēstures periodā nekad nebija iekļauta Argejas jeb Argosas teritorijā. Kleonas atradās uz ceļa starp Argosu un Korintu, 120 stadijas no Argosas un 80 stadijas no Korintas. Tur bija šaura pāreja. Kleonas bija sengrieķu pilsēta 13 km uz dienvidrietumiem no Korintas un, domājams, bija apdzīvota no vēlā Hellādas perioda. Tā atrodas apmēram 1,6 km uz austrumiem no mūsdienu Arheakleones ciema. Pilsētā 4. gadsimta pr.Kr. sākumā dzīvoja ap 8000 iedzīvotāju, un līdz neatkarības zaudēšanai 4. gadsimtā pr.Kr. tā kontrolēja ceļu no Korintas zemesšauruma uz Peloponēsas iekšējiem rajoniem. Kleonas bija Nemejas spēļu dibinātājas un organizētājas, līdz to iekaroja Argosa. Līdz mūsdienām ir saglabājušās akmeņlauztuves, no kurām tika ņemts materiāls Kleonu un Nemejas svētnīcas celtniecībai. Ir saglabājušās arī tempļa drupas pašās Kleonās, kas varētu būt bijušais Diodora pieminētais Hērakla templis.