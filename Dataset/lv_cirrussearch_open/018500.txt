Adobe Inc. (agrāk Adobe Systems Incorporated) ir ASV starptautisks uzņēmums, kura vadība atrodas Sanhosē, Kalifornijā, ASV. Uzņēmums nodarbojas ar datorprogrammatūras izstrādi. Jau kopš dibināšanas Adobe koncentrējas uz multimediju un kreatīvu programmatūru izstrādi. Uzņēmumu 1982. gada decembrī pēc darba Xerox PARC pamešanas dibināja Čārlzs Geške un Džons Varnoks, kas ir arī pašreizējie uzņēmuma līdzpriekšsēdētāji. Uzņēmuma nosaukums Adobe ir ņemts no netālu no Losaltosas Kalifornijā esošā Edoubas strauta (Adobe Creek) nosaukuma, kas atradās blakus abu uzņēmuma dibinātāju mājām. 2010. gadā Adobe darbinieku skaits sasniedza 9,1 tūkstoti, no kuriem apmēram 40% strādā Sanhosē.