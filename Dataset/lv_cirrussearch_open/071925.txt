Mstislavs Černovs (ukraiņu: Мстислав Андрійович Чернов dzimis 1985. gadā Harkivā) ir Ukrainas kara korespondents, videogrāfs, fotogrāfs, fotožurnālists un rakstnieks, Pulicera balvas un Amerikas Kinoakadēmijas balvas ieguvējs. Pazīstams ar notikumu attēlojumu par Ukrainas 2014. gada Pašcieņas revolūciju, karu Donbasā, Malaysia Airlines reisa MH17 notriekšanu, Sīrijas pilsoņu karu, Mosulas kauju Irākā un 2022. gada Krievijas iebrukumu Ukrainā, tostarp Mariupoles aizstāvēšanu. Par Mariupoles aizstāvēšanas atspoguļojumu viņš saņēma Pulicera balvu par kalpošanu sabiedrībai, raidorganizācijas Deutsche Welle Vārda brīvības balvu, ASV fonda Knight International Žurnālistikas balvu, Francijas Bayeux Calvados-Normandy kara korespondentu balvu, ASV Elijah Parish Lovejoy balvu, Free Media balvu Austrumeiropas žurnālistiem, Kanādas CJFE International Press Freedom balvu, Lielbritānijas Karaliskās televīzijas biedrības televīzijas žurnālistikas balvu un Ukrainas Tarasa Ševčenko nacionālo balvu. Video materiāli no Mariupoles kļuva par pamatu dokumentālai filmai "20 dienas Mariupolē", kas tika iekļauta Sandensas filmu festivāla konkursa programmā 2023. gadā. Filma ieguva skatītāju balvu kategorijā World Cinema Documentary. Pēc tam filma ieguva BAFTA balvu kā labākā dokumentālā filma un arī Amerikas Kinoakadēmijas balvu kā labākā dokumentālā filma. Pats Černovs ieguva Amerikas režisoru ģildes balvu. 2023. gadā viņš saņēma Pulicera balvu par par kalpošanu sabiedrībai kopā ar Jevgeņiju Maloletku, Vasilisu Stepaņenko un Loriju Hinnantu. Černovs ir gan ieguvis, gan bijis Livingstonas balvas, Rorija Peka balvas, organizācijas "Reportieri bez robežām" preses brīvības balvas un dažādu Karaliskās televīzijas biedrības balvu finālists. Černovs ir aģentūras Associated Press žurnālists un Ukrainas Profesionālo fotogrāfu asociācijas (UAPP) prezidents. Kopš 2022. gada jūlija viņš ir "Ukrainas PEN" biedrs.