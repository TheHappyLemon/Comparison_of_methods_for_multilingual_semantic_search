Luidži Di Bjadžo (itāļu: Luigi Di Biagio, dzimis 1971. gada 3. jūnijā) ir Itālijas futbola treneris un bijušais futbolists, spēlēja pussarga pozīcijā, bijis Itālijas futbola izlases dalībnieks. Savu karjeru sācis Lazio vienībā, kur gan viņš nospēlēja tikai vienu spēli Serie A čempionātā. Vēlāk spēlējis Itālijas zemāko līgu klubos Monza un Foggia. 1995. gadā pievienojies AS Roma komandai, kur viņš pavadīja piecas sezonas. Vēlāk četrus gadus spēlējis Inter Milan komandā, bet vēlāk Brescia komandā. Savu karjeru noslēdzis 2007. gadā Ascoli komandā. Itālijas futbola izlases sastāvā nospēlējis 31 maču un guvis 2 vārtus. Piedalījies 1998. un 2002. gada FIFA Pasaules kausā, kā arī 2000. gada Eiropas čempionātā. Pēc spēlētāja karjeras beigām strādājis par Itālijas U20 un U21 izlases galveno treneri. 2018. gada februārī viņš tika apstiprināts par Itālijas izlases pagaidu treneri. Vadījis izlasi divās pārbaudes spēlēs, līdz viņu nomainīja Roberto Mančīni.