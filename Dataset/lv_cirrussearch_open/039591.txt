Sējējs (slovēņu: Sejalec) ir slovēņu impresionisma gleznotāja un mūziķa Ivana Grohara 1907. gadā radīta eļļas krāsas glezna. Tajā attēlots zemnieks, kurš agrā un miglainā rītā sēj sēklas uzartā laukā. Fonā redzams Slovēnijas ainavai tipisks siena šķūnis un vēl tālāk neliels kalns pie Škofja Lokas. Glezna ir metafora 19. gadsimta mītam par spēcīgu slovēņu nāciju ar neskaidru nākotni, simbols slovēņu tautai, ka tai ir jāsēj, lai novāktu ražu un un cilvēka savstarpējās saistības ar dabu attēlojums. Tā atspoguļo arī Slovēnijas pāreju no lauku kultūras uz pilsētas kultūru. Glezna kļuvusi par vienu no raksturīgākajām un paliekošākajām vērtībām Slovēnijas vizuālajā mākslā. Gleznu savos darbos izmantojusi slovēņu mākslinieku grupa IRWIN, kā arī reklāmas nolūkos sēklu ražošanas uzņēmums Semenarna Ljubljana. Gleznas variācija attēlota arī uz Slovēnijas 5 centu monētas (sējējs sēj zvaigznes).