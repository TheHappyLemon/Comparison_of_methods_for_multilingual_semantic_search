Tīfs (sengrieķu: τῦφος — 'dūmaka, apziņas aptumsums') ir vairāku infekcijas slimību apkopojošs nosaukums; šīm slimībām raksturīgs spēcīgs drudzis, ko pavada spēcīga intoksikācija un psihiski traucējumi. Pazīstamākie tīfa veidi ir izsitumu tīfs, atguļas tīfs un vēdera tīfs. Līdz 19. gadsimta sākumam minētās tīfa grupas tika uzskatītas par vienu slimību, vēdera tīfs atsevišķā grupā tika izdalīts 1829. gadā, savukārt atguļas tīfs — 1843. gadā. Mūsdienu medicīnā ar nosaukumu "tīfs" primāri saprot izsitumu tīfu.