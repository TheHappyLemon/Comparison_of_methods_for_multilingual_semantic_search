Džons Denjels Singltons (angļu: John Daniel Singleton, dzimis 1968. gada 6. janvārī, miris 2019. gada 29. aprīlī) bija amerikāņu kinorežisors, scenārists un kinoproducents. Plasāku atpazīstamību ieguva ar režisētajām filmām Boyz n the Hood (1991), par kuru 24 gadu vecumā tika izvirzīts Amerikas Kinoakadēmijas balvai nominācijā "Labākais režisors", tādējādi kļūstot jaunāko afroamerikāni, kas nominēts šai balvai. Singltons ir dzimis un audzis Dienvidlosandželosā un vairākās viņa filmās, piemēram, Poetic Justice (1993), Higher Learning (1995) un Baby Boy (2001), ir skartas tēmas, kas rezonē ar mūsdienu urbāno ikdienu. Vēl viņš ir režisējis drāmu Rosewood (1997) un spraiga sižeta filmas "Šafts" (Shaft, 2000), "Ātrs un bez žēlastības 2" (2003) un "Četri brāļi" (2005). Singltons ir līdzautors televīzijas kriminālseriālam Snowfall. 2019. gada 17. aprīlī Singltons pārcieta insultu un tika ievietots reanimācijā. Iepriekš jau ziņoja, ka viņš esot sācis just vājumu kājās jau atgriežoties mājās no ceļojuma Kostarikā. 25. aprīlī ziņoja, ka Singltons ir nokļuvis komā, kaut arī viņa meita apgalvoja pretējo. 29. aprīlī viņam tika atslēgtas dzīvības uzturēšanas sistēmas un Džons Singltons mira slimnīcā 51 gada vecumā.