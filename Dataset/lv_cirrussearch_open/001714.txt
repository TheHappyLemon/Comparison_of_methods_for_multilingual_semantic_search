Halīfa tornis jeb Burdžhalīfa (arābu: برج خليفة‎, IPA: [bʊrd͡ʒ xaˈliːfa], sākotnēji Dubaijas tornis jeb Burdždubaija (برج دبي)) ir 828 metrus augsts debesskrāpis Dubaijā, augstākā celtne pasaulē. Torņa celtniecība ilga sešus gadus, patērējot ap 330 000 kubikmetru betona, 39 000 tonnu tērauda stiprinājumu un 142 000 kvadrātmetru stikla, un to atklāja 2010. gada 4. janvārī, torni pārsaucot Apvienoto Arābu Emirātu prezidenta šeiha Halīfa bin Zājida al Nahjāna vārdā. Tornim ir 163 stāvi, un tā iekštelpu kopējā platība ir 1 miljons kvadrātmetru, tajā ierīkoti biroji, dzīvokļi un viesnīca.