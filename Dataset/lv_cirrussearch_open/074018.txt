Džūdija Gārlenda (angļu: Judy Garland, dzimusi 1922. gada 10. jūnijā, mirusi 1969. gada 22. jūnijā), īstajā vārdā Francesa Ītele Gama (Frances Ethel Gumm), bija amerikāņu aktrise un dziedātāja. 45 gadus no nodzīvotajiem 47 gadiem viņa veltīja savai karjerai. Gārlenda sasniedza starptautiskas zvaigznes statusu kā aktrise muzikālās un dramatiskās lomās, kā arī kā ierakstu un koncertu māksliniece. 1940. gadā ieguva speciālo Kinoakadēmijas goda balvu — Akadēmijas jaunatnes balvu par lomām 1939. gada filmās "Oza zemes burvis" un Babes in Arms. Vēl divas reizes viņa ir nominēta Amerikas Kinoakadēmijas balvai. 1955. gadā nominēta labākās aktrises balvai par lomu filmā "Zvaigzne ir dzimusi" (A Star Is Born, 1954). Savukārt 1962. gadā nominēta labākās otrā plāna aktrises balvai par lomu filmā Judgment at Nuremberg (1961). Ieguvusi Zelta globusa balvu par lomu filmā "Zvaigzne ir dzimusi", kā arī 1962. gadā apbalvota ar Zelta globusa balvu Cecil B. DeMille Award. Ir nominēta arī Emmy balvai. Kā dziedātāja 1962. gadā saņēmusi Grammy balvu "Gada albums" par savu albumu Judy at Carnegie Hall. Gārlendas meitas ir Laiza Minelli, aktrise un dziedātāja (Amerikas Kinoakadēmijas balvas laureāte), un Lorna Lufta, arī televīzijas un teātra aktrise un dziedātāja. Viņai bija arī viens dēls — Džozefs Lufts. Viņa nomira 1969. gada 22. jūnijā no barbiturātu pārdozēšanas.