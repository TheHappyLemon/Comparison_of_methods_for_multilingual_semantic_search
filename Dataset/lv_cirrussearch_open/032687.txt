Budapeštas "Ferencváros" (ungāru: Ferencvárosi Torna Club — ‘Ferencvārošas vingrošanas klubs’) ir profesionāla Ungārijas futbola komanda no Budapeštas pilsētas apkaimes Ferencvārošas. Klubs spēlē Ungārijas futbola čempionāta augstākajā līgā — Nacionālajā čempionātā (ungāru: Nemzeti Bajnokság). Starptautiski kluba lielākie panākumi ir uzvara 1964.—65. sezonas Starppilsētu izstāžu kausā (finālā pārspējot Turīnas "Juventus" ar 1—0), kā arī iekļūšana 1974.—75. sezonas UEFA Kausu ieguvēju kausa finālā (kur ar 0—3 piekāpās Kijivas "Dinamo"). Klubs ir 33 reizes uzvarējis Ungārijas čempionātā, kā arī 24 reizes ieguvis Ungārijas kausu.