Atbilstoši portugāļu personvārdu došanas paražām šī cilvēka pirmais jeb mātes uzvārds ir Oliveira, bet otrais jeb tēva uzvārds — Guterrešs. Antoniu Manoels de Oliveira Guterrešs (portugāļu: António Manoel de Oliveira Guterres; dzimis 1949. gada 30. aprīlī Lisabonā, Portugālē) ir portugāļu politiķis un diplomāts. Viņš bija Portugāles premjerministrs no 1995. līdz 2002. gadam. No 2005. gada jūnija līdz 2015. gada decembrim Guterrešs bija ANO Augstais komisārs bēgļu jautājumos. 2016. gada oktobrī ANO Drošības padome Guterrešu izvirzīja uz ANO ģenerālsekretāra amatu. Šo amatu Guterrešs ieņēma 2017. gada 1. janvārī, pēc Pana Kimuna pilnvaru beigām. 2021. gada 8. jūnijā ANO Drošības padome pauda atbalstu Guterreša atkārtotai ievēlēšanai par ģenerālsekretāru. 2021. gada 18. jūnijā ANO Ģenerālā asambleja nobalsoja par Guterreša iecelšanu uz otro termiņu.