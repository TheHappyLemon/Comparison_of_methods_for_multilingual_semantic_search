Dastins Lī Hofmans (angļu: Dustin Lee Hoffman; dzimis 1937. gada 8. augustā Losandželosā, Kalifornijas štatā, ASV) ir amerikāņu aktieris, kurš kinoindustrijā darbojas kopš 1960. gada. Viņš kļuva pazīstams pēc lomas filmā "Absolvents" (1967). Dažas no pazīstamākajām filmām, kurās viņš ir filmējies, ir "Pusnakts kovbojs" (1969), "Tauriņš" (1973), "Lenijs" (Lenny, 1974), "Visi prezidenta vīri" (1976), "Krāmers pret Krāmeri" (1979), "Sirdspuķīte" (Tootsie, 1982), "Lietus vīrs" (1988), "Epidēmija" (1995), "Aste luncina suni" (1997). Par saviem darbiem ir saņēmis divas Amerikas Kinoakadēmijas balvas, piecas Zelta globusa balvas, trīs BAFTA kino balvas un vienu Emmy balvu. 2012. gadā Hofmans uzsācis arī kinorežisora karjeru — uzņēmis filmu "Kvartets" (Quartet) ar Megiju Smitu galvenajā lomā.