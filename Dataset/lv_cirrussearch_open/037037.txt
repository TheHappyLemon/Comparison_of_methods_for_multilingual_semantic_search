Čārlzs Lotons (angļu: Charles Laughton; dzimis 1899. gada 1. jūlijā, miris 1962. gada 15. decembrī) bija angļu teātra un kino aktieris, kinorežisors, producents un scenāriju autors. Darbojies gan Lielbritānijā, gan Holivudā. 1933. gadā ieguva Amerikas Kinoakadēmijas balvu kā Labākais aktieris galvenajā lomā par titullomu Aleksandra Kordas 1933. gada filmā "Henrija VIII privātā dzīve" (The Private Life of Henry VIII). Tēlojis arī 1939. gada Viljama Dīterles filmā "Parīzes Dievmātes katedrāles zvaniķis" (The Hunchback of Notre Dame) Kvazimodo lomā, 1957. gada Billija Vaildera filmā "Apsūdzības lieciniece" un 1960. gada Stenlija Kubrika filmā "Spartaks". Lotona vienīgā režisētā filma ir 1955. gadā iznākusī film noir "Mednieka nakts" ar Robertu Mičumu galvenajā lomā. Tā sākotnēji saņēma negatīvu reakciju, kā rezultātā tā palika viņa vienīgā režisētā filma. Mūsdienās "Mednieka nakts" tiek uzskatīta par klasiku un vienu no visu laiku labākajām filmām. No 1929. gada līdz savai nāvei bija precējies ar kinoaktrisi Elzu Lančesteru.