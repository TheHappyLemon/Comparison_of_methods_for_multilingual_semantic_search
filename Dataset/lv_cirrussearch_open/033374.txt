Ekspress-AMU1 (Экспресс-АМУ1) ir Krievijas uzņēmuma Kosmičeskaja svjaz' sakaru pavadonis. Tas ģeostacionārajā orbītā tika palaists 2015. gada decembrī. Pavadonis nodrošina sakarus Krievijas Eiropas daļā un Āfrikā. Francijas uzņēmums Eutelsat nomā daļu no kosmiskā aparāta kanāliem ar nosaukumu Eutelsat 36C. Kosmisko aparātu izgatavoja Francijas uzņēmums Airbus Defence and Space (agrākais Astrium) uz platformas Eurostar E3000 bāzes. Tam ir 70 aktīvie raidītāji: 52 Ku, 18 Ka joslas. Plānotais darbības ilgums ir 15 gadi. Ekspress-AMU1 palaists 2015. gada 24. decembrī 21:31 UTC no Baikonuras kosmodroma 200. laukuma 39. palaišanas iekārtas ar nesējraķeti Proton-M / Briz-M. Ģeostacionāro orbītu tas sasniedza ar saviem dzinējiem. Pavadonis izvietots ģeostacionārajā orbītā 36° austrumu garuma. Līdz 2016. gada 10. februārim uz Eutelsat 36C pārslēgti Eutelsat 36A kanāli.