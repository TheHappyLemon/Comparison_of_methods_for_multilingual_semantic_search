LibreOffice (izruna ˌliː.brəˈɒ.fɪs) ir brīvās programmatūras biroja programmatūras komplekts, ko izstrādā organizācija The Document Foundation. Tas ir no OpenOffice.org veidots atzars. Tas ir savietojams ar citiem nozīmīgiem biroja programmu komplektiem, ieskaitot Microsoft Office un ir pieejams uz dažādām platformām. Tā izstrādātāju mērķis ir izveidot no piegādātāja neatkarīgu biroja programmatūras komplektu ar ODF failu formāta atbalstu un bez nekādām autortiesību saistībām. Nosaukums ir hibrīdvārds, kura pirmā daļa Libre nozīmē brīvs (kā brīvība) gan spāņu, gan franču valodā, bet otrā daļa ir angļu valodas vārds Office - birojs. The Document Foundation mērķis ir katrus sešus mēnešus izlaist jaunas LibreOffice ar lielākiem uzlabojumiem, ar laiku pielāgojoties marta/septembra grafikam, ko ievēro citi lielie brīvās programmatūras projekti. LibreOffice ir lejupielādēts vairāk kā 7,5 miljonus reižu. Tas ir noklusētais biroja programmatūras komplekts daudzos dažādos Linux distributīvos, kā Fedora, Linux Mint, openSUSE un Ubuntu.