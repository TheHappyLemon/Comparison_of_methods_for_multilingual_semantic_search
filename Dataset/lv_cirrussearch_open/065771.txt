Bāgerhāta (bengāļu: বাগেরহাট), vēsturiski arī Halifabāda, bija 15. gadsimtā celta pilsēta, tagad drupas, kas atrodas Bangladešas dienvidos, Sundarbana reģionā. Pilsētas drupas sastāv no 360 mošejām, sabiedriskām celtnēm, mauzolejiem un citām būvēm, kas celtas no raksturīgā sarkanā ķieģeļa. Pazīstamākā no celtnēm ir 1459. gadā radītā Sešdesmitkupolu mošeja ar 77 kupoliem. Pilsēta tika celta Bengālijas sultanāta laikā. 1985. gadā Bāgerhāta tika iekļauta UNESCO Pasaules mantojuma sarakstā.