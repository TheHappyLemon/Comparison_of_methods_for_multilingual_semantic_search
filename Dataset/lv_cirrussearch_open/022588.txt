Krasnaja Poļana (krievu: Красная Поляна) ir pilsētciemats Krievijas Krasnodaras novadā. Izvietojies Soču municipalitātē 39 km no Melnās jūras krasta Mzimtas upes vidustecē. Ar Sočiem to savieno automaģistrāle un dzelzceļš. Sens abazīnu un ubihu ciems (Artkuadža, Kbaade). Pēc Kaukāza kara, kad visas čerkesu tautas padzina no Melnās jūras piekrastes, apvidu kolonizēja citas tautas. 1878. gadā uz šejieni pārcēlās grieķi, kas piešķīra vietai tagadējo nosaukumu. 1886. gadā Krasnaja Poļanā apmetās 36 igauņu ģimenes, kas vēlāk izveidoja Estosadokas ciemu. Kopš 1950. gada Krasnaja Poļana ir pilsētciemats. Galvenā saimnieciskā darbība saistāma ar tūrisma nozari. Kalnu nogāzēs pilsētciemata apkārtnē ierīkotas vairākas kalnu slēpošanas un snovborda trases. Krasnaja Poļana bija viena no divām galvenajām 2014. gada ziemas olimpisko spēļu norises vietām. Šeit notika sacensības distanču slēpošanā, biatlonā, kalnu slēpošanā, tramplīnlēkšanā, kamaniņu sportā, skeletonā un bobslejā.