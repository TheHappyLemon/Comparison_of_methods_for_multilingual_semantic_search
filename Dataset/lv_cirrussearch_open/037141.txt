Panther (pilnais nosaukums: vācu: Panzerkampfwagen V Panther), latviešu valodā dēvēts par "Panteru", bija nacistiskās Vācijas Otrā pasaules kara vidējā tipa tanks, kas no 1943. līdz 1945. gadam samērā aktīvi tika izmantots visās Eiropas karadarbības frontēs. "Pantera" tika radīta kā atbilde tehniskajā ziņā labajam un spēcīgajam padomju T-34 tankam, kas pēc vācu iebrukuma Padomju Savienībā regulāri sagādāja problēmas ikvienam vācu ražotajam tankam. Šī iemesla dēļ "Pantera" tika apbruņota ar 75 mm lielu lielgabalu un savam laikam labu optisko tālredzību, kas tādējādi tai deva lielisku iespēju trāpīt ikvienam pretinieka tankam no samērā liela attāluma. Par spīti šīm priekšrocībām "Panteras" bieži vien lūza un mehāniskās problēmas bija to lielākā vājība. Tomēr "Panteru" novērtē kā vienu no labākajiem Otrā pasaules kara tankiem. Kopumā Otrā pasaules kara laikā vāciešiem izdevās saražot aptuveni 5508 "Panteras", no kurām 3740 bija pēdējā jeb Panther Ausf. G versija.