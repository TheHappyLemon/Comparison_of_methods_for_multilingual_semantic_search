Vidussibīrijas plakankalne (krievu: Среднесибирское плоскогорье, jakutu: Орто Сибиир хаптал хайалаах сирэ) ir plašs kalnu apgabals Sibīrijas centrālajā daļā starp Ļenas un Jeņisejas upēm. Administratīvi ietilpst Krasnojarskas novadā, Sahas Republikā un Irkutskas apgabalā Krievijas Federācijā. Dienvidos plakalnkalne robežojas ar Austrumsajānu kalnu grēdu, rietumos ar Rietumsibīrijas līdzenumu, austrumos ar Centrālās Jakutijas līdzenumu, bet ziemeļos — ar Ziemeļsibīrijas zemieni. Platība ir apmēram 3,5 miljoni kvadrātkilometru. Plakankalne veidojas pārmīšus no vairākiem plato un skraustiem: Putoranas plato ziemeļrietumos ar visas plakankalnes augstāko virsotni Kameņu (1701 m vjl), Anabaras plato ziemeļaustrumos, Viļujas plato austrumos, Sivermas plato vidusdaļā, Tungusu plato rietumos, Pieļenas plato dienvidaustrumos, Jeņisejas skrausts dienvidrietumos, Angaras skrausts dienvidos. Klimats ir krasi kontinentāls ar garu un aukstu ziemu (janvāra temperatūra no -20 °С dienvidrietumos līdz -44 °С ziemeļaustrumos) un siltu vasaru (jūlija vidējā temperatūra 12 °С līdz 20 °С). Plaši izplatīts mūžīgais sasalums. Ainavā izplatīta pārsvarā lapukoku taiga, ziemeļos — kalnu tundra, dienvidos vietām stepe. Plakankalnes teritorijā atrodas lielas niķeļa, dzelzs rūdas, akmeņogļu, grafīta, naftas un dabasgāzes atradnes. Plakankalnes teritorijā tek Ziemeļu Ledus okeāna baseina upes, lielākās no tām ir Lejastunguska, Podkamennaja Tunguska, Angara, Viļuja un Hatanga.