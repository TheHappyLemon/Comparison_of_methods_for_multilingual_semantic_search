Roberts Saakjancs (armēņu: Ռոբերտ Սահակյանց; dzimis 1950. gada 30. septembrī Baku Azerbaidžānas PSR, miris 2009. gada 24. septembrī Erevānā Armēnijā) bija armēņu un padomju animācijas mākslinieks. Mācījies Armēnijas Pedagoģiskajā institūtā. No 1970. gada strādā kinostudijā Armenfilm par multiplikācijas mākslinieku, no 1972. gada — par režisoru. Viņš ir arī praktiski visu savu filmu scenāriju autors un inscenētājs. Radošās darbības laikā izveidojis ap 30 animācijas filmu, ap 70 mūzikas klipus Armēnijas un Krievijas TV kanāliem, kā arī bijis līdzautors citām Armenfilm uzņemtajām animācijas filmām. Pazīstamākās Saakjanca animācijas filmas ir pēc Ovanesa Tumanjana pasaku motīviem veidotais cikls «Kurš izstāstīs blēņu stāstu?» («Kikoss», «Runājošā zivs» u.c.), kā arī fantāzija par armēņu tautas pasaku tēmu «Zilajā jūrā, baltajās putās». Saakjanca filmas apbalvotas vairākos kinofestivālos kā bijušajā PSRS, tā arī Francijā, Itālijā, Spānijā, Vācijā un Japānā. 1987. gadā ieguvis Armēnijas PSR Nopelniem bagātā mākslas darbinieka goda nosaukumu, 2008. gadā — Armēnijas Tautas mākslinieka goda nosaukumu. Miris 2009. gada 24. septembrī pēc smagas sirds aortas aneirismas operācijas.