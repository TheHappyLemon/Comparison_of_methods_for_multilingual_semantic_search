Club de Fútbol América S.A. de C.V., pazīstams kā Club América vai América, ir profesionāls Meksikas futbola klubs no Mehiko, kas piedalās Meksikas augstākajā futbola līgā jeb Liga MX. Tas dibināts 1916. gadā un kopš 1959. gada pieder mediju uzņēmumam Televisa. Klubs savas mājas spēles aizvada Estadio Azteca stadionā, kas ir lielākais stadions Latīņamerikā un viens no lielākajiem pasaulē. América ir viens no Primera División dibinātājiem. Lielākā kluba sāncensība ir ar C.D. Guadalajara komandu. Abi ir veiksmīgākie un populārākie klubi valstī, kā arī vienīgie klubi, kas nekad nav izkrituši no augstākās līgas. Mačus starp abiem klubiem dēvē par El Súper Clásico un to uzskata par lielāko sāncensību Meksikā un par vienu no lielākajām pasaulē. Vietējie derbiji ir arī ar klubiem Cruz Azul un Club Universidad Nacional. Kopumā América ir izcīnījis 13 līgas titulus, kā arī sešus Copa México titulus un sešus Campeón de Campeones titulus. Starptautiski klubs ir izcīnījis septiņus CONCACAF Čempionu līgas titulus, divus Copa Interamericana kausus un vienu CONCACAF Giants Cup.