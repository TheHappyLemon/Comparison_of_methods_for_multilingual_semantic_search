"Neredzamais cilvēks" (angļu: The Invisible Man) ir 2020. gada ASV un Austrālijas kopražojuma zinātniskās fantastikas šausmu filma. Filmas režisors un scenārija autors ir Lī Vonels. Šī ir Herberta Velsa tāda paša nosaukuma romāna un 1930. gadu filmas mūsdienu adaptācija, kas seko sievietes dzīvei, kura pēc sava vardarbīgā un turīgā drauga šķietamās pašnāvības uzskata, ka viņš to joprojām vajā. Galu galā sieviete saprot, ka viņas draugs ir radis iespēju kļūt neredzamam. Filmā lomas atveido Elizabete Mosa, Eldiss Hodžs, Storma Rīda, Herieta Daiere, Maikls Dormens un Olivers Džeksons Koens. Jaunā "Neredzamā cilvēka" izstrādes process aizsākās jau 2007. gadā. Sākotnēji projekts tika veidots kā daļa no Universal paplašinātā kino visuma, kas sastāvēja no klasiskajiem briesmoņiem, un galvenajā lomā tika aicināts Džonijs Deps. Taču pēc 2017. gadā iznākušās filmas "Mūmija" negatīvās kritikas un zemajiem ienākumiem tika pārtraukta visu projektu izstrāde. 2019. gada sākumā studija mainīja savus plānus attiecībā uz paplašinātā visuma filmām un nolēma veidot atsevišķas filmas, atsākot projektu izstrādi. Filmēšana norisinājās 2019. gadā no jūlija līdz septembrim Sidnejā, Austrālijā. Filmas "Neredzamais cilvēks" pasaules pirmizrāde notika 2020. gada 27. februārī Austrālijā, bet dienu vēlāk to sāka izrādīt arī ASV kinoteātros. Latvijas kinoteātros filmu sāka demonstrēt 2020. gada 6. martā. Filma saņēma pozitīvas kritiķu atsauksmes, tika slavēta Mosas aktierspēle un inovatīvā romāna sižeta skatījums. Ar filmas 7 miljonu ASV dolāru budžetu, tai ir lieliski vispasaules kases ienākumi — 144 miljoni ASV dolāru, bet sakarā ar COVID-19 pandēmiju un saistībā ar to slēgtajiem kinoteātriem Universal paziņoja, ka mēnesi pēc filmas pirmizrādes tā būs pieejama digitālā versijā.