Proklamācija (latīņu: proclamatio — ‘uzsaukums’) ir aģitācijas nolūkā izdota skrejlapa, kurā izteikts aicinājums uz aktīvu darbību, piemēram, streikot, iziet demonstrācijās. Bieži vien šis uzsaukums ir nelikumīgs. Citās nozīmēs ar proklamāciju var saprast arī publisku paziņojumu, politisku uzsaukumu. Ja ir domāta darbība (proklamēšana), tad tā ir kaut kā svinīga pasludināšana, piemēram, republikas proklamēšana.