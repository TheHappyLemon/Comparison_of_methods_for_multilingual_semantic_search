"Dvīņu slazdā" (angļu: The Parent Trap) ir 1998. gada ASV romantiska kinokomēdija, kuras režisore un viena no scenārija autoriem ir Nensija Meijersa. Galvenās lomas filmā atveido Deniss Kveids, Nataša Ričardsone un Lindsija Loena. Filmas pirmizrāde ASV notika 1998. gada 29. jūlijā. Filma veidota gan kā Ēriha Kestnera grāmatas "Divas Lotiņas" adaptācija, gan kā rīmeiks 1961. gada filmai "Dvīņu slazdā". Identiskās dvīnes Annija un Halija, kuru vecāki neilgi pēc dvīņu piedzimšanas izšķīrās un izlēma audzināt meitas atsevišķi, pirmo reizi satiekas vasaras nometnē un izstrādā plānu, lai viņu vecāki atkal satiktos un būtu kopā.