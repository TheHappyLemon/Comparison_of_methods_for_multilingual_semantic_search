Anna Eleanora Rūzvelta (angļu: Anna Eleanor Roosevelt; dzimusi 1884. gada 11. oktobrī, mirusi 1962. gada 7. novembrī) bija amerikāņu politiķe, laikā no 1933. līdz 1945. gadam — ASV pirmā lēdija. Viņa atbalstīja sava vīra, attāla brālēna Franklina Rūzvelta Jauno kursu un kļuva par civiltiesību aizstāvi. E. Rūzvelta strādāja, lai uzlabotu strādājošo sieviešu stāvokli, taču viņa iebilda pret grozījumiem Konstitūcijā par vienlīdzīgajām tiesībām, jo uzskatīja, ka tas varētu slikti ietekmēt sievietes. 1940. gados viņa bija viena no organizācijas Freedom House dibinātājām, tāpat viņa atbalstīja Apvienoto Nāciju Organizācijas izveidi. E. Rūzvelta bija ASV delegāts ANO laikā no 1945. līdz 1952. gadam.