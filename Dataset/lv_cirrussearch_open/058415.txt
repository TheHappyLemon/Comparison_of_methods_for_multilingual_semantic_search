Ežēns Žans Fransuā Balme (franču: Eugène Jean François Balme; dzimis 1874. gada 22. novembrī, miris 1914. gada 24. februārī) bija franču sporta šāvējs, olimpiskās bronzas medaļu ieguvējs. Startējis 1900. gada Parīzes un 1908. gada Londonas vasaras olimpiskajās spēlēs. 1900. gada vasaras olimpiskajās spēlēs Parīzē viņš startēja 20 metru ātršaušanā ar pistoli (disciplīnu SOK neatzīst kā "olimpisko") . Šajā disciplīnā viņš izcīnīja 3. vietu (57 punkti), piekāpjoties saviem tautiešiem Morisam Laruī un Leonam Moro. 1908. gada vasaras olimpiskajās spēlēs Londonā viņš startēja divās šaušanas disciplīnās. Labāko rezultātu viņš izcīnīja 300 metru šaušanā trijās pozīcijās vīriešu komandām, kur Francijas komanda ieguva 3. vietu. Savukārt Šaušanā ar militāro šauteni vīriešu komandām viņš Francijas komandai palīdzēja izcīnīt 4. vietu.