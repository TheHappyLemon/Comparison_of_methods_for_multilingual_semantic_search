Abedi Ajū (angļu: Abedi Ayew, dzimis 1964. gada 5. novembrī), zināms arī kā Abedi Pele (angļu: Abedi Pele), ir bijušais Ganas futbolists, spēlēja uzbrūkošā pussarga pozīcijā. Bijis Ganas futbola izlases kapteinis. Tiek uzskatīts par vienu no visu laiku labākajiem Āfrikas futbolistiem. Lielāku atpazīstamību Pele ieguva, kad viņš pārstāvēja Ligue 1 komandas Lille OSC un Marseille, kuras sastāvā ieguva arī UEFA Čempionu līgas titulu. Ganas futbola izlases sastāvā Pele ir spēlējis četros Āfrikas Nāciju kausa finālturnīros, 1982. gadā arī iegūstot čempionu titulu. Vārdu "Pele" ieguvis vidusskolas laikā, pateicoties savai futbola prasmei tiekot salīdzināts ar izcilo Brazīlijas futbolistu Pelē. Abedi Pele dēli Andrē, Ibrahīms un Džordans arī ir profesionāli futbolisti.