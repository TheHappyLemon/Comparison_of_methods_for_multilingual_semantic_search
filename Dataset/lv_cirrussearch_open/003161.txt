Lašsārtais putnuzirneklis (latīņu: Lasiodora parahybana) ir relatīvi liels zirneklis, kura izcelsmes vieta ir Brazīlijas ziemeļaustrumi. Zirnekļa tipiskais kāju plētums ir 20 cm, lai gan dažiem eksemplāriem kāju plētums var sasniegt 25 cm. Lielo mātīšu masa sasniedz 100 gramus. Šis tarantuls ir viens no lielākajiem pasaulē, bieži vien tiek uzskatīts, ka lašsārtais putnuzirneklis ir otrs vai trešais lielākais pasaulē (par lielāko uzskata milzu putnuzirnekli (Theraphosa blondi)). Lašsārtais putnuzirneklis tika atklāts un aprakstīts 1917. gadā. To Paraibas štatā izdarīja brazīliešu zoologs Cândido Firmino de Mello-Leitão. Mūsdienās cilvēki lašsārtos putnuzirnekļus ir iecienījuši turēt mājās kā mājdzīvniekus. Iesācējiem, kuri ir nolēmuši turēt mājās zirnekļus, nav ieteicams sākt ar šo sugu, jo tie ir pārāk lieli un ātri, kā arī tie var iekost tā, ka pat ir nepieciešams sniegt medicīnisko palīdzību.