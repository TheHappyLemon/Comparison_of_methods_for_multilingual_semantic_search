Josips Jelačičs (Josip Jelačić, dzimis 1801. gada 16. oktobrī Petrovaradinā pie Novisadas, miris 1859. gada 19. maijā Zagrebā) - horvātu karavadonis un Horvātijas bans (1848-1859). Vēsturiski nozīmīgs kā veiksmīgu militāru kampaņu realizētājs 1848. gada revolūciju laikā. Atcēla dzimtbūšanu Horvātijā. Horvātijas nacionālais varonis, bet Ungārijā tiek uzskatīts par vienu no 1848. gada revolūcijas kapračiem. Kad 1848. gadā Ungārija deklarēja autonomiju no Austrijas, tam nepiekrita Ungārijas mazākumtautību līderi, jo ungāru revolucionāri bija izteikti nacionālisti. Bana Jelačiča horvātu karaspēks deklarēja karadarbību pret ungāru spēkiem, un sadarbībā ar austriešu monarhistu karaspēku sakāva ungārus. Jelačiča vārdā nosaukts Zagrebas centrālais laukums. Viņš attēlots uz Horvātijas 20 kunu banknotes.