Fernandu Manuels Silva Koutu (portugāļu: Fernando Manuel Silva Couto, dzimis 1969. gada 2. augustā) ir bijušais Portugāles futbolists, spēlēja centra aizsarga pozīcijā. Karjeras sākumā Koutu spēlēja vairākos Portugāles klubos. 1994. gadā pievienojās Itālijas Serie A komandai Parma. Vēlāk spēlējis gan La Liga komandā FC Barcelona, gan citā Itālijas komandā Lazio. Savu karjeru noslēdza Parma komandā. Portugāles futbola izlases sastāvā piedalījies 110 spēlēs. Spēlējis 2002. gada FIFA Pasaules kausā, kā arī trijos Eiropas čempionātos.