Rihards Georgs Štrauss (vācu: Richard Georg Strauss; 1864. gada 11. jūnijs — 1949. gada 8. septembris) bija vācu romantisma komponists. Viņš ir pazīstams kā operu "Rožu kavalieris" (Der Rosenkavalier) un "Salome" autors, tāpat ir pazīstams ar simfoniskajām poēmām un skaņdarbiem orķestriem. Tāpat R. Štrauss bija atzīts diriģents Vācijā un Austrijā. R. Štrauss kopā ar Gustavu Māleru pārstāv vēlo uzplaukstošo vācu romantismu pēc Riharda Vāgnera. Komponista dzīves laikā viņš tika uzskatīts par 20. gadsimta pirmās puses izcilāko komponistu un viņa sacerētajai mūzikai bija milzīga ietekme uz 20. gadsimta mūzikas attīstību. Kanādiešu pianists Glenns Gūlds 1962. gadā R. Štrausu aprakstīja, kā izcilāko ar mūziku saistīto personību, kas dzīvojusi 20. gadsimtā.