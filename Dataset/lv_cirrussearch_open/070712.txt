Nehemijas grāmata, saīsinājumā Neh (ivritā: ספר נחמיה, séfer nekhemyá), ir Vecās Derības grāmata, viena no vēsturiskajām grāmatām. Par tā autoru tradicionāli uzskata Nehemiju, kas bija amatpersona persiešu valdnieka galmā. Grāmata galvenokārt sarakstīta pirmās personas formā no Nehemijas skatpunkta. Grāmata sastāv no 13 nodaļām, un tajā tiek stāstīts par Jeruzalemes pārbūvēšanu Otrā tempļa periodā, kas aptuveni sakrīt ar 5. gadsimtu p.m.ē. Nehemija tika nosūtīts uz Jeruzalemi tās pārbūves uzraudzīšanā, it īpaši Jeruzalemes mūra celtniecības darbos. Grāmatā tiek stāstīts arī par ebreju ikdienas dzīvi.