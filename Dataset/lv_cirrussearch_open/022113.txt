Veru valoda jeb veriešu valoda (veru: võro kiil, igauņu: võru keel), arī veru dialekts, ir viens no dienvidigauņu valodas dialektiem. Kopā ir apmēram 100 000 veru valodas aktīvo un pasīvo lietotāju (2021). Oficiāla statusa Igaunijā veru valodai nav. Mūsdienās veru valoda ir izplatīta Veru un Pelvas apriņķī. Igaunijā ir izveidots Veru institūts (Võru Instituut), kas nodarbojas ar veru valodas un kultūras saglabāšanu un attīstīšanu. Institūts nodarbojas ar valodas pētīšanu, veicina valodas apgūšanu skolās, kā arī atbalsta un atdzīvina veru valodas lietošanu ikdienā.