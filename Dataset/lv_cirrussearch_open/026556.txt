Belija (krievu: остров Белый — ‘Baltā sala’) ir Krievijas Federācijai piederoša sala Karas jūrā. Izvietojusies ziemeļos no Jamalas pussalas, no kuras salu atdala 9 līdz 30 km platais Maligina šaurums. Administratīvi ietilpst Jamalas Ņencu autonomā apvidus Jamalas rajonā. Sala ir zema, tipiska tundras ainava ar daudziem ezeriem termokarsta ieplakās. Salas augstākais punkts Pahajahas upes krastā ir tikai 24 m vjl. Sala neapdzīvota, tās ziemeļrietumos Rogozinas attekas krastā no 1933. gada darbojas Popovas polārstacija.