Supermoto ir motosporta veids, kas ietver sevī braukšanu pa dažāda tipa seguma trases daļām. Supermoto iedalās sporta un ielas moto klasēs. Ar sporta motociklu ir iespējams braukt tikai trasēs, savukārt ielas supermoto ir paredzēts braukšanai satiksmē, tas ir aprīkots ar visu nepieciešamo, lai izietu tehnisko apskati. Supermoto sākotnēji bija tikai kā zvaigžņu šovs, kur labākie braucēji no dažādākajiem motocikla veidiem pārkāpj uz supermoto un mērojas saviem spēkiem speciāli izveidotā trasē. Šobrīd supermoto ir pieejams pilnīgi visiem, kam ir pietiekoši līdzekļi un finanses. Sacensības parasti notiek kartingu trasēs vai arī sporta trasēs, kur ir pieejama arī offroad sekcija. Lielākā daļa supermoto trases sastāv no 50-75% asfalta, atlikušo daļu sastāda zemes posms. Grants posms parasti tiek veidots motokrosa stilā, ar tramplīniem, virāžām, apkārt saliktiem mīkstiem spilveniem, kas pasargā braucējus no traumām. Šis sporta veids ir ļoti fleksibls, trasi var uzbūvēt jebkur, kur ir kaut vai mazs asfalta posms un smilšu kalni. Supermoto sacensības ļoti veiksmīgi norisinās arī pilsētu centros, kur trase tiek veidota pa slēgtām pilsētas ielām. Supermoto motocikli vienkāršā valodā runājot ir krosa/enduro motocikli ar šosejas riepām, slikiem. Parasti bez šosejas riepām motocikliem tiek veikti daudzi tehniskie uzlabojumi, bet ir iespēja arī braukt tikai uzliekot šosejas riteņus. Braucēji valkā kombinezonus, garus zābakus un krosa ķiveri. Ir arī iespējams braukt motokrosa ekipējumā. Lielākoties daudz kas ir aizgūts no motokrosa un abi sporta veidi ir savā starpā ļoti saistīti. Atšķirībā no citiem motosporta veidiem supermoto uzsvars vairāk tiek likts uz precīzu trajektoriju izbraukšanu un ātrums nav tik liels kā šosejas braukšanā. Ļoti lielas priekšrocības ir motokrosa braucējiem, kas zina pareizās trajektorijas un spēj tās ātri izbraukt.