Teiss Mihīls Vervests (nīderlandiešu: Tijs Michiel Verwest, izrunā: [ˈtɛi̯s miˈxil vərˈʋɛst]; dzimis 1969. gada 17. janvārī), plašāk pazīstams kā Tiësto (izrunā: [cɛstoː]), ir nīderlandiešu mūziķis, dīdžejs un ierakstu producents. Lai arī viņš ir izmantojis dažādus pseidonīmus, visbiežāk ierakstus izdevis kā DJ Tiësto. Pēdējos ierakstos mūziķis no skatuves vārda ir atmetis "DJ" un uzstājas kā Tiësto. Mūziķa karjeru uzsācis 1994. gadā. Sākotnēji sadarbojies ar vairākiem citiem dīdžejiem, tai skaitā Feriju Korstenu un Arminu van Bīrenu, taču vēlāk uzsāka solokarjeru. Kopumā izdevis piecus studijas albumus. Debijas albums In My Memory tika izdots 2001. gada 15. aprīlī. Pēc tam viņš trīs gadus pēc kārtas tika atzīts par gada labāko dīdžeju (2002—2004) DJ Magazine vērtējumā. Tāpat vairākas reizes šajā topā ir bijis pirmajā pieciniekā. 2004. gada aprīlī Tiësto izdeva otro albumu Just Be, vēlāk viņš kļuva par pirmo dīdžeju, kas uzstājies olimpisko spēļu atklāšanas ceremonijā. Singls Traffic bija pirmais instrumentālais skaņdarbs, kas Nīderlandes singlu topā ierindojies pirmajā vietā pēdējo 23 gadu laikā. Mūziķa trešais albums Elements of Life (2007. gada aprīlis) tika nominēts Grammy balvai kā labākais elektroniskās vai deju mūzikas albums. Nākamais viņa albums Kaleidoscope (2009. gada oktobris) tika sertificēts Kanādā ar zelta disku. 2011. gada jūnijā viņš izdeva albumu Kiss From The Past kā Allure.