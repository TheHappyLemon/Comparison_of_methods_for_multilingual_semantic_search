Baltā pūce (Bubo scandiacus) ir liela auguma pūču dzimtas (Strigidae) plēsīgais putns, kas pieder ūpju ģintij (Bubo). Vēl nesenā pagātnē baltā pūce tika klasificēta monotipiskā balto pūču ģintī (Nyctea), bet, veicot DNS pētījumus, noskaidrojās, ka baltā pūce ir tuvu radniecīga ūpju ģints sugām. Ģeogrāfisko variāciju nav. Baltā pūce ir Kvebekas (Kanādā) oficiālais provinces putns.