Hinlopena šaurums (norvēģu: Hinlopenstretet) ir jūras šaurums Svalbāras ziemeļaustrumos. Tas atdala Špicbergenu rietumos no Ziemeļaustrumu Zemes austrumos un savieno Ziemeļu Ledus okeānu ar Barenca jūru. Šaurums ir 167 km garš un 10—60 km plats. Krasti līčaini, stipri izroboti, piekrastē nelielas saliņas un klintis. Šauruma dienvidu daļā daudz salu, lielākās no kurām ir Vilhelma sala (120 km²) un Vālberga sala (48 km²). No austrumiem šaurumam piekļaujas Vālenberga fjords un Mērčisona fjords, no rietumiem — Lomfjords. Viss šaurums ietilpst Ziemeļaustrumu Svalbāras dabas rezervātā. Šaurums grūti kuģojams, jo tajā bieži sastopams peldošs ledus un spēcīgas straumes. Šaurums ap 1617. gadu nosaukts par godu holandiešu kompānijas Noordsche Compagnie vadītājam Timenam Jakobsam Hinlopenam (Thymen Jacobsz Hinlopen), bet vaļu medniekiem bijis zināms jau agrāk un bieži jaukts ar tālāk rietumos esošo Veidefjordu.