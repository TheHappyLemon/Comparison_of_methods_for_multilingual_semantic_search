Tankari fjords (angļu: Tanquary Fiord) ir līcis Kanādas Arktikā. Izvietojies Elsmīra salas ziemeļrietumos Granta Zemē Kutinirpākas nacionālā parka teritorijā. Stiepjas ziemeļaustrumu—dienvidrietumu virzienā 82 km garumā, turpinās uz dienvidrietumiem kā Grīlija fjords. Krasti klinšaini. Līcis lielāko daļu gada pildīts ar ledu. Fjordam nosaukumu Krokera Zemes ekspedīcijas laikā piešķīra tās vadītājs Donalds Makmilans par godu savam draugam entomologam, mūsdienu biškopības pamatlicējam Morisam Kolam Tankari (Maurice Cole Tanquary). No 1963. līdz 1972. gadam fjorda augšgalā darbojās Kanādas Aizsardzības pētījumu pārvaldes «Tankari operācijas» atbalsta bāze Tankarifjorda. Mūsdienās tā darbojas kā nacionālā parka uzraugu stacija.