Daniels Hubmanis (vācu: Daniel Hubmann; dzimis 1983. gada 16. aprīlī) ir Šveices orientierists, izcīnījis astoņas zelta medaļas Pasaules čempionātā orientēšanās sportā. Pārstāv Šveices izlasi un Somijas klubu Koove. Viņa brālis Martins Hubmanis arī nodarbojas ar orientēšanās sportu un ir Šveices izlases sastāvā. 2002. gadā ieguva divas zelta medaļas Pasaules čempionātā junioriem Spānijā. Pirmās pasaules čempionāta medaļas izcīnīja 2005. gadā, bet pirmo reizi par čempionu kļuva 2008. gadā Čehijā, uzvarot garajā distancē. Universāls sportists, kura kolekcijā ir Pasaules čempionāta zelta medaļas visās distancēs. 2017. gada un 2018. gada pasaules čempionātos uzvarēja sprinta distancēs Tartu un Vecrīgā. Bez astoņām zelta medaļām, ieguvis arī 17 cita kaluma medaļas pasaules čempionātos. Sešas reizes uzvarējis Pasaules kausa kopvērtējumā. Piecas reizes uzvarējis Eiropas čempionātā. 2009. gadā Norvēģijas kluba Kristiansand OK sastāvā uzvarēja prestižākajās stafešu sacensībās Jukola.