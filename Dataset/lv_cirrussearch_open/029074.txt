Jolanda Balaša (rumāņu: Iolanda Balaș; arī Šētēra (Sőtér), ungāru: Balázs Jolán; dzimusi 1936. gada 12. decembrī, mirusi 2016. gada 11. martā) bija Rumānijas vieglatlēte, startēja augstlēkšanas sacensībās. Tēvs rumānis, māte ungāriete. Trīs reizes piedalījusies Olimpiskajās spēlēs (1956, 1960, 1964), 1960. gadā Romā un 1964. gadā Tokijā kļuvusi par čempioni. 1964. gada Olimpiskajās spēlēs čempiones titulu izcīnījusi, startēdama ar saplēstu cīpslu. Viņa ir pirmā augstlēcēja, kas olimpiskās čempiones titulu izcīnījusi divas reizes pēc kārtas (gan starp sievietēm, gan vīriešiem). Eiropas čempionātā divas reizes izcīnījusi zelta medaļu, vienreiz — sudraba. Laikā no 1957. līdz 1966. gadam uzvarējusi 150 sacensībās pēc kārtas. 14 reizes labojusi Pasaules rekordu, to uzlabojot no 1,75 m līdz 1,91 m. 1961. gadā uzstādītais rekords 1,91 m rekorda statusā noturējās līdz 1971. gadam. Pēc karjeras beigām pasniegusi fizisko audzināšanu Bukarestē. No 1988. līdz 2005. gadam vadījusi Rumānijas Vieglatlētikas federāciju. 2012. gada novembrī tikusi uzņemta IAAF Slavas zālē.