Starptautiskais astronomijas gads jeb SAG2009) (angļu: International Year of Astronomy, IYA2009) ir Apvienoto Nāciju Organizācijas (ANO) gads, kas veltīts astronomijai. Tas notiek 2009. gadā, atzīmējot 400. gadadienu kopš Galileo Galilejs pavērsa teleskopu pret debesīm. Pasākuma iniciatori ir Starptautiskā Astronomijas savienība (SAS) un Apvienoto Nāciju Organizācijas Izglītības, zinātnes un kultūras organizācija (UNESCO). Lēmums par SAG2009 organizēšanu tika pieņemts ANO 62. Ģenerālajā asamblejā 2007. gadā. 1609. gadā Galileo Galilejs veica pirmos astronomiskos noverojumus ar teleskopu, iezīmējot jaunu posmu cilvēces izpratnē par Saules sistēmu un Visumu. SAG2009 ietvaros visā pasaulē tiks organizēti dažādi izglītojoši un informatīvi pasākumi, lai ikvienu tuvāk iepazīstinātu ar šo seno zinātnes nozari mūsdienu skatījumā. Galvenie mērķi: Informēt sabiedrību par astronomiju kā zinātnes nozari. Veicināt sabiedrības interesi par dabaszinātnēm. Rosināt jauniešos interesi par astronomiju kā daudzu dabaszinātņu un inženierzinātņu saskarsmes punktu. Dot iespēju ikvienam interesentam uzzināt par to, ko var novērot debesīs. 2009. gada 15. janvārī Parīzē sākās Starptautiskā astronomijas gada atklāšanas ceremonija. Pasākums notiek UNESCO galvenajā mītnē un ilga divas dienas. Tajā piedalās valdību pārstāvji, diplomāti, zinātnieki, ka arī studenti, kosmonauti, uzņēmēji, mākslinieki u.c. no vairāk nekā 100 valstīm.