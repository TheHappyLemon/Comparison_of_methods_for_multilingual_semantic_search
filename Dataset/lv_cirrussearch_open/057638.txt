Karloss del Serro Grande (spāņu: Carlos del Cerro Grande; dzimis 1976. gada 13. martā Alkalā de Enaresā) ir Spānijas futbola tiesnesis. Pirmo reizi La Liga spēli tiesāja 2011. gada 11. septembrī starp Real Betis un Mallorca. Par FIFA kategorijas tiesnesi kļuva 2013. gadā. Tā paša gada maijā tiesāja Eiropas U-19 čempionāta kvalifikācijas spēles elites kārtā. UEFA klubu sacensībās debitēja 2013. gada 17. jūlijā, tiesājot UEFA Čempionu līgas kvalifikācijas spēli starp Zviedrijas klubu IF Elfsborg un Daugavpils "Daugavu". Par pirmo pieaugušo izlašu spēli viņa tiesneša karjerā kļuva mačs 2013. gada 8. septembrī starp Kanādu un Mauritāniju. Čempionu līgas grupu turnīra spēles sāka tiesāt 2018. gadā. 2021. gada aprīlī tika apstiprināts par vienu no tiesnešiem 2020. gada Eiropas čempionāta finālturnīrā. Tajā bija galvenais tiesnesis divās grupu turnīra spēlēs. Viņš tiesāja 2022.—2023. gada UEFA Eiropas konferences līgas finālu starp West Ham United un Fiorentina.