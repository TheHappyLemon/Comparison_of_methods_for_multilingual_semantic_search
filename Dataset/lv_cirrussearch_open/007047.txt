Modems (saīsinājums no modulators-demodulators) ir speciāla ierīce, kas pārveido datorā ciparsignālu formā uzglabāto informāciju analogsignālos, kā arī saņemtos analogsignālus - ciparsignālos, kas piemēroti apstrādei datorā. Modemu galvenais raksturojošais lielums ir datu apjoms, ko tie spēj pārraidīt noteiktā laika periodā, ko parasti mēra bitos sekundē (bps). Modemus iedala sinhronajos un asinhronajos. Sinhronie ir sarežģītāki, dārgāki, bet nodrošina lielāku datu pārraides ātrumu pie tās pašas fizikālā slāņa caurlaidības, jo nav nepieciešamības rezervēt speciālus baita sākuma un beigu simbolus. Visplašāk pazīstami ir modemi, kas pārvērš datora ciparsignāla vieniniekus un nulles audiosignālā, kuru var pārraidīt pa parastajām telefona līnijām. Mūsdienās platjoslas Interneta pieejai tiek plaši izmantoti arī divi citi modemu veidi - ADSL modemi un kabeļmodemi.