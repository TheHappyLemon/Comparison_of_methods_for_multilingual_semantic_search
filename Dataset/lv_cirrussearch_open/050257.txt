"Ātrs un bez žēlastības: Hobss un Šovs" (angļu: Fast & Furious: Hobbs & Shaw) ir 2019. gada ASV spriedzes piedzīvojumu filma, kas ir filmu sērijas "Ātrs un bez žēlastības" atvasinājums. Filmas režisors ir Deivids Lītčs, scenārija autori — Kriss Morgans un Drū Pīrss. Filmas sižets ir par komandas izveidošanu no Lūka Hobsa (Dveins Džonsons) un Dekarda Šova (Džeisons Steitems), varoņiem no pamata filmu sērijas. Galvenie varoņi ir spiesti sadarboties savā starpā un ar Šova māsu (Vanesa Kirbija), kad kibernētiski pilnveidots terorists (Idriss Elba) ar savu organizāciju cenšas pasaulē izplatīt nāvējošu vīrusu. "Ātrs un bez žēlastības" filmu sērijas zvaigzne un producents Vins Dīzels 2015. gadā pirmo reizi ieminējās par iespējamo atvasinājumu. 2017. gada oktobrī tika oficiāli paziņots par filmas "Hobss un Šovs" izveides sākumu. 2018. gada aprīlī Lītčs parakstīja līgumu par filmas režisēšanu, un jūlijā aktieru sastāvam pievienojās Kirbija un Elba. Filmēšana sākta septembrī un ilga līdz 2019. gada janvāra beigām, pārsvarā Londonā un Glāzgovā. Filmas "Hobss un Šovs" pirmizrāde norisinājās 2019. gada 13. jūlijā Dolby teātrī Holivudā, bet ASV kinoteātros to demonstrēt sāka tā paša gada 2. augustā. Latvijā filmas pirmizrāde norisinājās 2019. gada 1. augustā. Filmas vispasaules ienākumi ir 1,1 miljards ASV dolāru. Filma saņēmusi uzslavas par Džonsona, Steitema un Kirbijas tēlojumu, kā arī par vizuālo stilu un spriedzes ainu horeogrāfiju, tomēr filmas ilgums un scenārijs ir izpelnījies negatīvu kritiku.