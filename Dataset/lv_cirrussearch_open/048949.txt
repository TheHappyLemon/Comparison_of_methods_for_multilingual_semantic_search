Slovēnija piedalījās 2016. gada vasaras olimpiskajās spēlēs, kas notika Brazīlijas pilsētā Riodežaneiro no 2016. gada 5. līdz 21. augustam. Slovēnijai šīs bija 7. vasaras olimpiskās spēles, kopš Dienvidslāvijas sabrukuma. Slovēnijas olimpisko komandu 2016. gada vasaras olimpiskajās spēlēs veidoja 60 sportisti (36 vīrieši un 24 sievietes), kuri startēja 12 olimpiskajos sporta veidos. Šī bija mazākā Slovēnijas sportistu delegācija kopš 1996. gada olimpiskajām spēlēm. Visvairāk sportistu no Slovēnijas startēja peldēšanā un vieglatlētikā, katrā no šiem sporta veidiem pa 12 sportistiem. Vienīgais komandu sporta veids (pēc 12 gadu pārtraukuma), kurā Slovēnija bija pārstāvēta šajās olimpiskajās spēlēs, bija rokasbumba, kurā startēja vīriešu komanda. No 60 sportistiem 21 sportists bija ar olimpisko spēļu pieredzi. Viens no pieredzējušākajiem Slovēnijas delegācijas pārstāvjiem bija burāšanas leģenda un vairāku olimpisko medaļu īpašnieks Vasilijs Žbogars. Citi ievērojamākie slovēņu sportisti bija pasaules čempione, džudiste Tīna Trestajaka, kanoe airētāji, vairākkārtēji pasaules čempioni, Peters Kauzers un Benjamins Savšeks. Slovēnija šajās olimpiskajās spēlēs izcīnīja 4 olimpiskās medaļas (1 zelta, 2 sudraba un 1 bronzas medaļu), ierindojoties 45. vietā pēc iegūto medaļu kopskaita. Zelta medaļu izcīnīja džudiste Tīna Trstenjaka. Šī bija otrā zelta medaļa džudo Slovēnijai. Sudraba medaļas izcīnīja kanoe airētājs Peters Kauzers un burātājs Vasilijs Žbogars. Vasilijam Žbogaram šī bija jau trešā olimpiskā medaļa. Savukārt bronzas medaļu izcīnīja džudiste Anamari Velenšeka. Slovēnijas karognesējs olimpisko spēļu atklāšanas ceremonijā bija burātājs Vasilijs Žbogars, bet olimpisko spēļu noslēguma ceremonijā valsts karogu nesa riteņbraucēja Tanja Žakeļa.