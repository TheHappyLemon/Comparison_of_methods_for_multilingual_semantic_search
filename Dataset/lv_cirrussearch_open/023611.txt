Indijas Nacionālais kongress (angļu: Indian National Congress) ir viena no divām lielajām politiskajām partijām Indijā (otra ir Indijas Tautas partija). Šī ir pasaulē lielākā un viena no vecākajām demokrātiskajām politiskajām partijām. Organizācija tika dibināta 1885. gadā. Indijas Nacionālais kongress bija galvenais Indijas neatkarības kustības dalībnieks, cīņā ar britu koloniālo valdīšanu Indijā piedalījās 15 miljoni partijas biedru un kopumā 70 miljoni cilvēku. Pēc neatkarības iegūšanas 1947. gadā Indijas Nacionālais kongress kļuva par valsts dominējošo partiju. 15 vispārējās vēlēšanās, kas notikušas pēc neatkarības iegūšanas, partija ieguva vairākumu sešas reizes, vēl četras reizes partija bijusi valdošās koalīcijas līdere, esot centrālās valdības vadītāja 49 gadus. Indijas Nacionālo kongresu lielāko tās pastāvēšanas daļu vadījuši Neru—Gandija ģimenes pārstāvji.