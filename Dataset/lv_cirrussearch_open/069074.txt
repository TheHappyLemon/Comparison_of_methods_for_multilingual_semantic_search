Minskas "Dinamo" ir hokeja komanda, kura bāzēta Minskā, Baltkrievijā. Sākot ar 2008.-09. sezonu komanda spēlē Kontinentālajā hokeja līgā. Tiesa, pirmā sezona tai neizvērtās pārāk veiksmīga - komanda regulāro sezonu noslēdza 21. vietā, izslēgšanas kārtā neiekļūstot. 2009. gadā klubs izcīnīja Špenglera kausu. Pirms pievienošanās KHL, klubs spēlēja Baltkrievijas Ekstralīgā, 2007. gadā izcīnot līgas čempiones titulu. Gadu iepriekš tā piekāpās vienīgi Minskas "Junost". 2005. un 2006. gadā tā izcīnījusi arī Baltkrievijas kausu. Sākot ar 2010. gada 14. janvāri par kluba mājvietu kļuva Minskas Arēna, kurā ir 15 000 sēdvietu. Tajā norisinājās arī 2010. gada Kontinentālās hokeja līgas Zvaigžņu spēle.