Renda ir apdzīvota vieta Kuldīgas novada Rendas pagastā, pagasta centrs. Izvietojusies pie Īvandes ietekas Abavā abpus autoceļam P120 26 km no novada centra Kuldīgas un 130 km no Rīgas. Kurzemes Šveices daļa. Vēstures avotos Rendas vārds pirmo reizi minēts 1230. gadā. Apdzīvotā vieta izveidojusies pie Lielrendas muižas (Groß-Rönnen) centra. 1933. gadā Rendai piešķirts biezi apdzīvotas vietas (ciema) statuss. Rendā atrodas pagasta pārvalde, Kuldīgas 2. vidusskolas Rendas filiāle — ekoskola, kultūras nams, bibliotēka, pasts, luterāņu baznīca. Kultūras pieminekļi ir Rendas pilskalns, Lielrendas muižas komplekss un Rendas mācītājmuiža, dabas pieminekļi — Īvandes ūdenskritumi un Rendas velna laiva.