Neipīra kalni (angļu: Napier Mountains) ir ziemeļrietumu—dienvidaustrumu virzienā 85 km garumā izstiepta un līdz 30 km plata kalnu grēda Antarktīdā, Enderbiju Zemes ziemeļos. Grēda izvietota ziemeļaustrumos no Tulas kalniem pussalas vidienē. Tā sastāv galvenokārt no atsevišķu nunataku grupām. Augstākā virsotne ir 2300 m augstais Elkinsa kalns. Grēdu 1930. gadā janvārī atklāja BANZARE ekspedīcija Daglasa Mosona vadībā un nosauca par godu Dienvidaustrālijas Augstākās tiesas tiesnesim seram Džonam Milisam Neipīram (Sir John Mellis Napier). Grēdu pirmā apmeklēja Austrālijas antarktiskās ekspedīcijas partija 1960. gadā.