Šis raksts ir par 2022. gadu. Par šī gada notikumiem Latvijā skatīt rakstu 2022. gads Latvijā. 2022. gads (MMXXII) bija parastais gads, kas pēc Gregora kalendāra sākās sestdienā. Tas bija mūsu ēras divdesmit pirmā gadsimta un trešās tūkstošgades 22. gads, kā arī 2. gads divdesmit pirmā gadsimta trešajā desmitgadē. Apvienoto Nāciju Organizācija pasludinājusi 2022. gadu par starptautisko amatnieciskās zivsaimniecības un akvakultūras gadu un starptautisko stikla gadu. Tāpat kā 2020. un 2021. gadu, arī 2022. gadu ļoti ietekmēja COVID-19 pandēmija. Pasaulē sāka atcelt COVID ierobežojumus, kā rezultātā atkārtoti atvērtas starptautiskās robežas, kā arī turpinājās COVID-19 variantu parādīšanās atsevišķās pasaules valstīs. COVID-19 vakcīnu globālā izplatīšana, kas sākās 2020. gada beigās, turpinājās arī šajā gadā. 2022. gadā sākās Krievijas iebrukums Ukrainā, kas izraisīja starptautisku nosodījumu un sankcijas, 15,7 miljonu ukraiņu došanos prom no mājām (8 miljoni iekšzemē pārvietoto personu un 7,7 miljoni bēgļu), un tas ir lielākais bruņotais konflikts Eiropā kopš Otrā pasaules kara. Šajā gadā mirušas vairākas pasaulē zināmas un ievērojamas personas, tostarp pasaules līderi Šindzo Abe, Mihails Gorbačovs, Elizabete II, Dzjans Dzemiņs, Benedikts XVI, kā arī izklaides mākslinieki Sidnijs Puatjē, Olīvija Ņūtona-Džona, Žans Liks Godārs, Andžela Lensberija, Džerijs Lī Luiss un futbola zvaigzne Pelē.