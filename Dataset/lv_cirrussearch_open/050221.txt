Rūdolfs Kompfners (Rudolf Kompfner; dzimis 1909. gada 16. maijā, miris 1977. gada 3. decembrī) bija austriešu arhitekts, vēlāk fiziķis un inženieris. Pazīstams kā skrejviļņa lampas izgudrotājs. Strādājis par arhitektu līdz 1941. gadam, interesējies par fiziku un elektroniku. Kara laikā piedalījies slepenā mikroviļņu lampu izstrādes projektā Birmingemas Universitātē. 1943. gadā ieteicis neparastu mikroviļņu ģenerēšanas principu bez tolaik pierastajiem kontūriem un rezonatoriem, pamatojoties uz elektronu kūļa un līdzās pa spirāli skrejoša elektromagnētiskā viļņa mijiedarbību. 1951. gadā viņam piešķirts fizikas doktora grāds Oksfordas Universitātē. 1973. gadā saņēmis IEEE (Elektrības un elektronikas inženieru institūta) Goda medaļu, bet 1974. gadā - Nacionālo Zinātnes medaļu.