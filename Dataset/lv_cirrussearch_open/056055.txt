Hamiltons Moriss (angļu: Hamilton Morris; dzimis 1987. gada 14. aprīlī) ir amerikāņu žurnālists, dokumentālists un zinātniskais pētnieks. Viņš ir televīzijas raidījuma "Hamilton's Pharmacopeia" veidotājs un režisors, kurā viņš pēta dažādu psihoaktīvo vielu vēsturiskos, ķīmiskos un kultūras aspektus. Hamiltons Moriss ir Džūlijas Šīnas un dokumentālo filmu režisora Erola Morisa dēls. Lai arī dzimis Ņujorkā, uzaudzis Kembridžā, Masačūsetsā. Pusaudža gados Moriss piedalījies 2002. gada pirmās paaudzes iPod reklāmā. Viņš studēja Čikāgas universitātē un pētniecības universitātē "The New School", kur studēja antropoloģiju un zinātni. Studiju laikā sāka rakstīt žurnālam Vice, kur sāka rakstīt ikmēneša sleju "Hamilton's Pharmacopeia", kas vēlāk tika ekranizēta VBS.tv dokumentālo filmu ciklā. Viņš ir Vice zinātniskais redaktors un HBO korespondents un producents, kā arī pastāvīgs žurnāla "Harper's Magazine" zinātnes feļetonists. Moriss bieži veic farmakoloģiskos pētījumus Filadelfijas zinātņu universitātē, liekot uzsvaru uz disociatīvo anestēzijas līdzekļu sintēzi un vēsturi.