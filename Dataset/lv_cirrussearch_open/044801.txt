Avellīno (itāļu: Avellino) ir pilsēta Itālijas dienvidu daļā, Kampānijas reģiona, Avellīno provincē. Avellīno atrodas 50 kilometrus uz ziemeļaustrumiem no Itālijas trešās lielākās pilsētas Neapoles un uz rietumiem no Vezuva vulkāna. Pilsēta atrodas līdzenumā kalnu ielokā. Pēc 2017. gada datiem pilsētā dzīvo 54 515 iedzīvotāju un tā ir Avellīno provinces administratīvais centrs un lielākā pilsēta. Avellīno vairākas reizes ir smagi cietusi no zemestrīcēm un Vezuva izvirdumiem. Pēdējo reizi pilsēta smagi cieta no zemestrīces 1980. gada 23. novembrī un 1981. gada 14. februārī. Pēc zemestrīces Itālijas valdība un sabiedrotās valstis, zemestrīces skartajās pilsētās un Avellīno provincē ieguldīja gandrīz 40 miljardus ASV dolāru. Deviņdesmito gadu sākumā gan atklājās, ka patiesībā tikai 9,6 miljardi dolāru, tika izmantota pilsētu rekonstrukcijai un cietušo ārstēšanai. Pārējā nauda tika mafijai, politiķu kukuļiem un citām iesaistītajām personām. Līdz zemestrīcei pilsētas ekonomika galvenokārt balstijās uz tabakas, vīnogu un lazdu riekstu audzēšanu. Pēc zemestrīces iepludinātā nauda strauji attīstija pilsētas infrastruktūru un rūpnīcu attīstību. Mūsdienās pilsētas ekonomika balstās uz mazu un vidēju izmēru rūpnīcām, kā, piemēram, Fabbrica Motori Avellino, kas nodarbojas ar motoru ražošanu Fiat, Opel, Alfa Romeo un Lancia automašīnām.