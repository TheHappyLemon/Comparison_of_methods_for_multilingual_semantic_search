Matano ezers (indonēziešu: Danau Matano) ir ezers Indonēzijā, Dienvidsulavesi provincē, Sulavesi salā. Indonēzijas un Dienvidaustrumu Āzijas dziļākais ezers, astotais dziļākais ezers pasaulē. Ezers ir kriptodepresija — tā gultne atrodas 208 metrus dziļāk par jūras līmeni. Ezers ir 1—2 miljoni gadu vecs, izvietojies tektoniskā lūzumā. Šajā lūzuma zonā atrodas vēl četri ezeri (Mahalonas ezers, Lontoa ezers, Tovuti ezers un Masapi ezers), šo ezeru grupu sauc par Malili ezeriem. Ezers, tāpat kā pārējie Sulavesi centrālās daļas ezeri, ļoti bagāts ar retām un endēmām sugām. Šeit dzīvo zivis, moluski, vēžveidīgie un citi organismi, kas nav sastopami citur pasaulē. Ezers oligotrofs ar ļoti dzidru ūdeni. Ezera piekrastē atrodas bagātīgas niķeļa rūdas atradnes. Niķeļa rūdas ieguve (uzņēmums PT Inco) negatīvi ietekmē unikālo ezera ekosistēmu.