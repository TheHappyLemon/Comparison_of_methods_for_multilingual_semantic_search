"Svari" bija latviešu satīrisks mākslas žurnāls, kurš iznāca no 1920. līdz 1931. gadam. Žurnāla pirmsākumi meklējami Pēterburgā, kur no 1906. līdz 1907.g. Jānis Roberts Tilbergs izdeva t.s. "vecos Svarus". Pēc Pirmā pasaules kara iznāca no 1920.g. līdz 1931.g. reizi nedeļā Rīgā. Redaktora pienākumus pildīja Jānis Roberts Tilbergs (1880—1972), Alfrēds Purītis (pseidonīms — Purvics, 1878—1936), Arnolds Ruberts (pseidonīms — Ačuks, 1893—1960), Ernests Blanks (1894—1972), Ernests Rirdancis (pseidonīms — Rirdāns,1901—1954) u.c. Žurnāls bija politiski satīrisks, tomēr ieturēja tolerantu un korektu līniju. Žurnālā darbojās daudzi latviešu satīriķi un humoristi — piemēram, L. Šanteklērs (īst.vārdā — M. Gailis), Kuri-Beri (īst. vārdā — A. Valdmanis), Dr. Pigors (īst.vārdā — K. Mellups) un citi. Kā ilustratori darbojās vairāki pazīstami mākslinieki — J. R. Tilbergs, Kārlis Padegs, Indriķis Zeberiņš, Jēkabs Bīne, Jānis Dreslers, Ernests Rirdāns u.c. Žurnāls pārstāja iznākt līdzekļu trūkuma dēļ 1931. gadā.