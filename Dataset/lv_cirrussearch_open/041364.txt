Šajā uzskaitījumā apkopoti 1956. gada ziemas olimpisko spēļu medaļnieki. 1956. gada ziemas olimpiskās spēles ir VII ziemas olimpiskās spēles un tās notika Itālijas pilsētā Kortīnā d'Ampeco no 1956. gada 26. janvāra līdz 5. februārim. Spēlēs kopumā piedalījās 821 sportists no 32 Nacionālajām Olimpiskajām komitejām (NOK). Medaļas tika sadalītas 24 disciplīnās, 8 sporta veidos. Olimpiskā programmā bija līdzīgas izmaiņas kā pirms četriem gadiem: distanču slēpošana tika papildināta ar divām jaunām disciplīnām. Šajās spēlēs sacentās gan vīrieši, gan sievietes, lai gan sievietes piedalījās tikai kalnu slēpošanas, daiļslidošanas un distanču slēpošanas disciplīnās. Padomju Savienība mēģināja nodrošināt ātrslidošanas sieviešu sacensības, taču Starptautiskā Olimpiskā komiteja to atcēla savā 49. sesijā, Atēnās. Sieviešu sacensības ātrslidošanā notika četrus gadus vēlāk, nākamajās Skvoveli olimpiskajās spēlēs. Kopumā šajās Olimpiskajās spēlēs medaļas izcīnīja 131 sportists. Ziemas olimpiskajās spēlēs debitēja Padomju Savienības sportisti, viņi kopumā ieguva 16 medaļas, no tām 7 zelta medaļas. Divas no septiņām zelta medaļām tika iegūtas ātslidošanas sacensībās 1500 m disciplīnā, kad divi sportisti ieguva pirmo vietu ar identisku rezultātu, uzstādot jaunu pasaules rekordu. Otrie un trešie medaļu kopskaitā bija Zviedrijas un Austrijas sportisti, attiecīgi iegūstot 11 un 10 medaļas. No visām 32 NOK, kas piedalījās šajās Olimpiskajās spēlēs vismaz vienu medaļu ieguva 13 NOK. Rīkotjvalsts — Itālija — ieguva trīs zelta medaļas, visas bobsleja disciplīnās. Zviedru distanču slēpotājs Sikstens Jernbergs kopumā ieguva 4 medaļas un austriešu kalnu slēpotājs Tonijs Zailers — 3 zelta medaļas. Viņi abi bija medaļām bagātākie sportisti šajās Olimpiskajās spēlēs. Tenlija Olbraita šajās spēlēs ieguva zelta medaļu daiļslidošanā (Oslo 1952. gada spēlēs viņai bija sudrabs). Padomju Savienības sportisti izcīnīja 7 zelta medaļas, lielākā daļa no tām bija ātrslidošanā kur zelta medaļas ieguva Jevgēņijs Grišins un Oļegs Gončarenko. Grišins savu sasniegumu atkārtoja arī pēc četriem gadiem 1960. gada Skvoveli ziemas olimpiskajās spēlēs.