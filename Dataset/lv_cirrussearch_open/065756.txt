Sausserži (latīņu: Lonicera) ir ģints kaprifoliju dzimtā, kuras dabiskais izplatības areāls ir Ziemeļu puslodes mērenajā un subtropu joslā. Ģintī ir klasificētas aptuveni 180 sugas, tostarp bieži sastopamās sugas Lonicera periclymenum, Lonicera japonica, Lonicera sempervirens un smaržīgais sausserdis (Lonicera caprifolium). Lonicera japonica ir ļoti invazīva suga, ko uzskata par nozīmīgu kaitēkli Ziemeļamerikas, Eiropas, Dienvidamerikas, Austrālijas un Āfrikas kontinentos. Daudzas zvīņspārņu sugas izmanto sausseržus kā barības avotu, piemēram, Deilephila elpenor, kas naktī apmeklē ziedus, lai barotos ar nektāru. Dažu sugu ziedi ir ļoti smaržīgi un krāsaini, tāpēc sugas tiek kultivētas kā dekoratīvie dārza augi. Ziemeļamerikā ziedi piesaista kolibri, īpaši L. sempervirens un L. ciliosa.