Frēdriks Modins (zviedru: Fredrik Modin; dzimis 1974. gada 8. oktobrī) ir bijušais zviedru hokejists, kreisās malas uzbrucējs. Modins, izcīnījis Olimpiskā čempiona titulu, Pasaules čempiona titulu, kā arī Stenlija kausu, ir viens no neformālā Trīs zeltu kluba biedriem. Izvēlēts 1994. gada NHL draftā, NHL Modins vēlāk aizvadīja 14 sezonas. Modins spēlēja Toronto "Maple Leafs", Tampabejas "Lightning", Kolumbusas "Blue Jackets", Losandželosas "Kings", Atlantas "Thrashers", kā arī Kalgari "Flames" rindās. Muguras traumas nomocīts, par savu aiziešanu no profesionālā hokeja Modins paziņoja pēc 2010.—11. sezonas beigām.