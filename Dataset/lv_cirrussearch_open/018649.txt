Eduardofreja (spāņu: Base Presidente Eduardo Frei Montalva) ir Čīles vissezonas polārstacija Antarktikā, galvenā Čīles atbalsta bāze kontinentā. Izvietojusies Dienvidšetlendas salu lielākās salas Karaļa Džordža salas dienvidrietumos, Fildesa pussalā. Stacija izveidota 1969. gada 7. martā kā Čīles Kara flotes meteoroloģijas centrs (Centro Meteorológico Eduardo Frei), kas aizvietoja 1967. gada 4. decembrī Disepšenas salā vulkāna izvirdumā izpostīto Sedras bāzi. 1980. gadā līdzās Eduardofrejas stacijai tika izveidota Čīles Gaisa spēku bāze Rodolfomarša, pie kuras tika izbūvēts 1300 m garš skrejceļš. 1984. gada 9. aprīlī flotes un gaisa spēku bāzu civilās struktūras tika apvienotas un nodibināta Viljas las Estreljasas pilsētiņa, kas ir viena no divām civilajām apdzīvotajām vietām Antarktikā. 1995. gadā līdzās militārajām struktūrām tika izveidota Čīles Antarktikas institūta pastāvīgs izpētes centrs Hulioeskudero.