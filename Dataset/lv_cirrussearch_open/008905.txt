Emilija Erina Dešanela (Emily Erin Deschanel, izrunā: [deɪʃəˈnɛl]; dzimusi 1976. gada 11. oktobrī Losandželosā, Kalifornijas štatā, ASV) ir amerikāņu aktrise un televīzijas producente. Viņa vislabāk pazīstama ar Temperances Brenanas lomu seriālā "Nozieguma skelets". Viņas tēvs ir Amerikas Kinoakadēmijas balvai nominētais kinematogrāfs un režisors Kalebs Dešanels, māte — aktrise Mērija Džo Dešanela. Viņas jaunākā māsa ir aktrise, modele, dziesmu autore un mūziķe Zoja Dešanela. Emilijas vecvectēvs ir 11. Francijas prezidents Pols Dešanels. Kino debitējusi 1994. gada filmā It Could Happen to You. Viņas otra nozīmīgā loma bija 2002. gada filmā Rose Red. 2005. gadā Emilija Dešanela debitēja Fox seriālā "Nozieguma skelets", kurā attēlo antropoloģi Temperancu Brenanu, kas sadarbojas ar FIB īpašo aģentu. Par lomu seriālā viņa tikusi nominēta Satellite un Teen Choice balvām.