Kristofers "Kristijs" Metjusons (angļu: Christopher "Christy" Mathewson; dzimis 1880. gada 12. augustā, miris 1925. gada 7. oktobrī) bija amerikāņu beisbolists un beisbola treneris, spēlēja pičera pozīcijā. Karjeras laikā spēlēja MLB klubos Ņujorkas "Giants" un Sinsinati "Reds". 1905. gadā kopā ar "Giants" uzvarēja Pasaules sērijā. Karjeras laikā guvis uzvaru 373 spēlēs, kas ir trešais visu laiku labākais rādītājs. 1902. gadā spēlēja balsta pussarga pozīcijā Pitsburgas "Stars" sastāvā pirmajā Nacionālajā futbola līgā. Pēc beisbolista karjeras beigām viņš trīs sezonas bija Sinsinati "Reds" treneris. Piedalījies Pirmajā pasaules karā. 1936. gadā viņš bija viens no pirmajiem pieciem nacionālajā beisbola slavas zālē uzņemtajiem spēlētājiem, taču viņš bija vienīgais no piecinieka, kurš nepiedzīvoja savu uzņemšanu. 1999. gadā The Sporting News veidotajā 100 Greatest Baseball Players sarakstā K. Metjusons ierindojās 7. vietā, viņš bija visaugstāk ierindojušais Nacionālās līgas pičers. Tajā pašā gadā tika iekļauts MLB gadsimta izlasē.