Džons Vilkss Būts (John Wilkes Booth, dzimis 1838. gada 10. maijā, miris 1865. gada 26. aprīlī) bija amerikāņu teātra aktieris, kurš 1865. gada 14. aprīlī Forda teātrī, Vašingtonā nogalināja ASV prezidentu Abrahamu Linkolnu. Būts bija tolaik ASV pazīstamas teātra aktieru dinastijas pārstāvis, konfederātu atbalstītājs Amerikas pilsoņu karā un verdzības atcelšanas pretinieks. Kaut arī četras dienas pirms atentāta padevās Roberta Lī komandētā Ziemeļvirdžīnijas armija, Būts neuzskatīja, ka pilsoņu karš ir beidzies, jo vēl notika cīņas ar Džozefa Džonsona armiju. Būts kopā ar sazvērniekiem plānoja nogalināt Linkolnu, viceprezidentu Endrū Džonsonu un ASV valsts sekretāru Viljamu Sjūardu. Atentāts izdevās tikai attiecībā uz Linkolnu. Tā kā Būts bija slavens aktieris un teātra īpašnieka draugs, viņam bija pieeja teātra telpām. Iegājis ložā, kurā atradās Linkolns, Būts ar ieroci iešāva prezidentam pakausī. Mirkli vēlāk viņš izlēca uz skatuves un sacīja vārdus Sic semper tyrannis, kurus esot teicis Bruts pēc Cēzara nogalināšanas. Pēc atentāta Būts jāšus bēga uz dienvidu Mērilendu, bet pēc tam uz Virdžīniju. Divpadsmit dienas vēlāk tur viņu, pretēji komandai saņemt gūstā dzīvu, nošāva unionistu kareivis Bostons Korbets. Astoņi citi no atentāta dalībniekiem tika tiesāti, no tiem četri pakārti.