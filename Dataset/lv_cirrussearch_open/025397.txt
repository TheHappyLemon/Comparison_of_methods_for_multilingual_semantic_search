Nokia Asha ir mazbudžeta mobilo telefonu viedtālruņu sērija, kuru ražo Microsoft Mobile (līdz 2014. gadam Nokia). Pirmais Asha modelis izlaists 2011. gadā (Asha 200). Nosaukums aizgūts no sanskrita vārda āśā ("cerība", "vēlme"). Agrāk izlaistie Asha tālruņi darbojas ar Series 40 programmatūras platformu. Kopš 2013. gada maija izlaisto modeļu (Asha 501, Asha 500, Asha 502, Asha 503 un Asha 230) operētājsistēma ir Asha platform, kas veidota uz Series 40 un Norvēģijas uzņēmuma Smarterphone programmatūras bāzes. Asha modeļi ir gan ar tradicionālajiem taustiņiem, gan QWERTY tastatūru, gan skārienekrānu. Visiem ir kamera. 2014. gada jūlijā paziņots, ka 18 mēnešu laikā tiks pārtraukts Asha tālruņu atbalsts, turpmāk izlaižot modeļus tikai ar Windows Phone operētājsistēmu.