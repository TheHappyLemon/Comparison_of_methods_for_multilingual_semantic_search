Villarreal Club de Fútbol, S.A.D., biežāk zināms kā Villarreal CF vai vienkārši Villarreal, ir Spānijas futbola klubs no Vilarealas, nelielas pilsētas Kasteljonas provincē. Klubs dibināts 1923. gadā, pašlaik spēlē Spānijas futbola čempionāta augstākajā līgā - Pirmajā divīzijā jeb La Liga. Komanda mājas spēles aizvada Keramikas stadionā (agrāk — El Madrigal) ar ietilpību 24 890 vietas. Komanda pirmoreiz Pirmajā divīzijā spēlēja 1998.–1999. gada sezonā. Augstākie sasniegumi ir 2007.–2008. gada sezonā iegūtā 2. un 2004.–2005. gada sezonā iegūtā trešā vieta. Klubs divas reizes (2003., 2004.) uzvarējis Intertoto kausa turnīrā (šajos gados turnīram bija trīs uzvarētājkomandas, kuras visas kvalificējās UEFA kausa turnīram). Lielākais panākums UEFA Čempionu līgā ir 2005.–2006. gada sezonā sasniegtais pusfināls, kad komanda divu spēļu summā ar 0–1 piekapās Londonas "Arsenal".