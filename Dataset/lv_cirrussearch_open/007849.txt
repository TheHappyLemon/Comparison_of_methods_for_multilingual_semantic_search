Terebratulīdu kārta (Terebratulida) ir līdz mūsdienām saglabājusies slēdzenes pleckāju kārta. Čaulas ir divpusēji izliektas, retāk izliekti plakanas vai plakani izliektas, porainas (ar retiem izņēmumiem). Tām ir īsa, parasti izliekta, retāk taisna slēdzenes mala, ar vairāk vai mazāk spēcīgi attīstītu vēdera palintropu, bez arejas. Šiem pleckājiem deltīrijs ir ar deltidiālajām plātnītēm vai simfītiju. Nototirija tiem nav. Rokas aparāts ir dažādas sarežģītības pakāpes cilpas veidā. Terebratulīdu kārtas pārstāvji dzīvo no augšējā silūra līdz mūsdienām.