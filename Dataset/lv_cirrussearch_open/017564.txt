Toms Jelte Slagters (nīderlandiešu: Tom-Jelte Slagter; dzimis 1989. gada 1. jūlijā Groningenā) ir bijušaisNīderlandes šosejas riteņbraucējs. 2013. gadā Slagters guva savu karjeras lielāko panākumu, kad uzvarēja sezonas pirmajās UCI WorldTour sacensībās, Tour Down Under. Viņš uzvarēja sacensību trešajā posmā pēc uzbrukuma dienas pēdējā kāpumā. Viņu mēģināja noķert trīs citi braucēji, bet Slagters izrādījās ātrākais sprinta finišā. Līdera krekliņu viņš ieguva piektajā posmā, kurš noslēdzās ar kāpumu. Posmā viņš ierindojās otrajā vietā ar tādu pašu laiku kā Saimons Gerenss (no Orica-GreenEDGE), iepriekšējā gada kopvērtējuma uzvarētājs. Slagters veiksmīgi nosargāja pārsvaru pēdējā posmā Adelaidā. Otrajā vietā ar 13 sekunžu atpalicību ierindojās Havjērs Moreno (no Movistar Team). 2014. gadā pievienojās Garmin-Sharp komandai. Karjeru noslēdza pēc 2020. gada sezonas, kļūstot par lauksaimniecības traktoru izplatītāju.