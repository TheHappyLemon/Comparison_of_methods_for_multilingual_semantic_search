Džudzjana (ķīniešu: 珠江, Zhū Jiāng — ‘Pērļu upe’) ir upe Ķīnas dienvidos, valsts trešā garākā upe. Sākas kalnainā apvidū Juņnaņas provinces Cjuidzjinas municipalitātes Džaņji pilsētas apkaimē kā Naņpaņdzjana. Plūst austrumu—dienvidaustrumu virzienā cauri Guansji un Guandunas provincēm, vairākkārt mainot nosaukumu (Naņpaņdzjana→ Hunšuihe→ Cjaņdzjana→ Sjuņdzjana→ Sjidzjana→ Džudzjana). Šaurākā nozīmē par Džudzjanu dēvē tikai 177 km garu posmu tās lejtecē pēc Sjidzjanas saplūšanas ar Beidzjanu un Dundzjanu. Lejtecē Džudzjana veido plašu, sazarotu deltu, kas ir viena no planētas visblīvāk apdzīvotajām teritorijām, kurā dzīvo ap 67 miljoni cilvēku un kuras kopprodukts ir ap 742 miljardi EUR. Lielākās pietekas ir Liudzjana, Juidzjana un Beidzjana. Lielākās pilsētas krastos ir Guandžou, Džaocjina un Udžou. Džudzjanas lejtece ir viena no pasaules piesārņotākajām upēm, bet neskatoties uz to, te joprojām ir attīstīta pērļu audzēšana, no kā upe ieguvusi savu nosaukumu.