Ironman ir garas distances triatlona sacensību seriāls, ko organizē World Triathlon Corporation (WTC). Šajās sacensībās ir 3,86 km peldēšanas, 180,25 km riteņbraukšanas un 42,2 km maratonskrējiens, kas notiek nosauktajā secībā bez pārtraukumiem. Tās tiek uzskatītas par vienām no grūtākajām viendienas sacensībām pasaulē. Vairumā Ironman sacensību ir stingrs 17 stundu, kura laikā ir jāveic distance, kontrollaiks. Sacensības tipiski sākas plkst. 7.00; 3,86 km peldēšanas distance ir jāpabeidz līdz 9.20. (2 stundas 20 minūtes), riteņbraukšanas distance jāpabeidz līdz 17.30. (8 stundas 10 minūtes) un maratona finiša laiks ir pusnakts (6 stundas 30 minūtes). Katrs dalībnieks, kas paveic distanci, iekļaujoties šajos kontrollaikos, saņem Ironman titulu. Nosaukums Ironman Triathlon tiek saistīts arī ar sākotnējo Ironman triatlonu, kas šobrīd tiek saukts par Ironman World Championship. Tas notiek Havaju salās, Kailua-Konā, katru gadu kopš 1978. gada (1982. gadā notika arī papildu sacensības), un pirms tā ir vairākas Ironman kvalifikācijas sacensības. Ironman World Championships sacensības pazīstamas ar savu garumu, skarbajiem apstākļiem un televīzijas tiešraidi, kas saņēmusi Emmy balvu sporta kategorijā.