Laibach ir slovēņu avangarda mūzikas grupa. Tās mūzikai raksturīgs dažāds skanējums, lielākoties tā ir piederīga industriālajai mūzikai (īpaši martial industrial apakšžanram), kā arī neoklasiskajai mūzikai. Laibach tēlā liela loma ir totalitārisma stila estētikai. Grupa ir izdevusi vairākus kaveralbumus, kā arī tās mūzikā bieži sastopamas atsauces uz klasiskās mūzikas komponistu darbiem. Laibach radās 1980. gada 1. jūnijā Trbovljē, Slovēnijā (tad vēl Dienvidslāvijā). Laibach pieder pie Slovēnijas mākslinieku kustības Neue Slowenische Kunst (NSK), bija viena no kustības aizsācējiem 1984. gadā. Vārds Laibach ir cēlies no Slovēnijas galvaspilsētas Ļubļanas nosaukuma vācu valodā. 2015. gada 19. un 20. augustā grupa uzstājās Phenjanā, Ziemeļkorejā. Par šo notikumu 2016. gadā tika uzņemta dokumentālā filma "Atbrīvošanas diena".