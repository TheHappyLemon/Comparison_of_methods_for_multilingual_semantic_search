Lara Guta-Behrami (vācu: Lara Gut-Behrami; dzimusi 1991. gada 27. aprīlī) ir Šveices kalnu slēpotāja. Specializējusies nobrauciena un supergiganta disciplīnās, startē arī milzu slalomā. L. Guta ir 2015.—2016. gada un 2023.—2024. gada pasaules kausa sezonas kopvērtējuma uzvarētāja, vienīgā Šveices sportiste, kas to sasniegusi 21. gadsimtā. 2022. gada ziemas olimpisko spēļu čempione supergigantā. Pasaules kausā debitējusi 2007. gada decembrī. Pirmo uzvaru guvusi gandrīz pēc gada, kad savā dzimtenē Šveicē uzvarēja supergiganta distancē. L. Guta 17 gadu un 237 dienu vecumā kļuva par jaunāko sportisti, kas pasaules kausa posmā izcīnījusi uzvaru supergiganta distancē. Pasaules kausa posmos ir guvusi 45 uzvaras, 90 reizes kāpusi uz goda pjedestāla. Tāpat ar panākumiem startējusi pasaules čempionātā, kur izcīnījusi divas zelta, trīs sudraba un trīs bronzas medaļas. 2014. gada ziemas olimpiskajās spēlēs izcīnīja bronzas medaļu nobraucienā. 2022. gada ziemas olimpiskajās spēlēs Pekinā kļuva par olimpisko čempioni supergigantā un izcīnīja bronzu milzu slalomā.