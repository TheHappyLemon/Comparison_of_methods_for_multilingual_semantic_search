Senpjēra (franču: Saint-Pierre) ir pilsēta Francijas aizjūras kopienā Senpjērā un Mikelonā, tās administratīvais centrs un lielākā apdzīvotā vieta. Izvietojusies Senpjēras salas austrumu krastā pie dabīgas ostas un kopā ar apkārtējām saliņām veido atsevišķu komūnu. Dibināta 17. gadsimta otrajā pusē un nodēvēta pēc salas, kas savukārt nosaukta par godu zvejnieku aizgādnim Svētajam Pēterim. Senpjērā atrodas kopienas administratīvās iestādes, skolas, slimnīca, sporta laukumi, muzeji, bibliotēka, pasts u.c. Dienvidos no pilsētas atrodas Senpjēras lidosta.