Šis raksts ir par ezeru Āfrikā. Par par ezeru Džūkstes pagastā skatīt rakstu Kundziņu ezers. Turkanas ezers (angļu: Lake Turkana), agrāk saukts arī Rūdolfa ezers, ir liels sālsezers Kenijā, pati ziemeļu daļa atrodas Etiopijā. Ezers sakrīt ar lielā Austrumāfrikas lūzuma zonu, atrodas tuksneša zonā. Pasaulē lielākais pastāvīgais ezers tuksneša zonā, spēj saglabāties sava salīdzinoši lielā dziļuma dēļ. Pasaulē lielākais ezers ar sārmainu ūdeni. Ezerā un tā tuvumā var būt spēcīgas vētras, jo ezers iesilst un atdziest lēnāk nekā apkārtējā zeme. Turkanas ezera apkaime joprojām ir maz pārveidota, to reti apmeklē eiropieši. Vietējie iedzīvotāji pārsvarā pieder gabra, rendille un turkana ciltīm. Ezerā ietek trīs upes — Kerio, Omo un Terkvela. Ezeram nav iztekas, ūdens iztvaiko. Laikaposmā no 1975. gada līdz 1993. gadam ezera līmenis ir krities par 10 metriem. Sākotnēji, 1888. gadā ezers tika nosaukts par Rūdolfa ezeru par godu Austrijas kroņprincim. 1975. gadā ezers tika pārdēvēts par Turkanas ezeru. Ezerā dzīvo Nīlas asaris un citu sugu zivis. Agrāk ezerā dzīvoja Āfrikā lielākā krokodilu populācija. 14 000 krokodilu dzīvoja Centrālajā salā. Lielais ūdens daudzums tuksnešainā apvidū padara Turkanas ezeru par nozīmīgu migrējošo putnu atpūtas un barošanās vietu. Apkaimē dzīvo lauvas, gepardi, žirafes un daudzas citas zīdītāju sugas. Ezera apkaimē vairs nav sastopami ziloņi un degunradži. Turkanas ezera nacionālie parki (Sibiloi nacionālais parks, Centrālās salas nacionālais parks, Dienvidu salas nacionālais parks) ir UNESCO Pasaules Mantojuma sarakstā iekļauta vieta.