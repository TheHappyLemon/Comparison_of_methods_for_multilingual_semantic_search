Hampden Park ir futbola stadions Glāzgovā, Skotijā. Tajā savas mājas spēles aizvada Skotijas futbola izlase un klubs Queen's Park. Tā ietilpība ir 51 866 vietas. Tajā regulāri tiek aizvadītas izšķirošās Skotijas kausa un Skotijas līgas kausa spēles. Stadionā tiek rīkotas arī vieglatlētikas sacensības, regbija spēles, koncerti un citi pasākumi. Stadions tika atklāts 1903. gada 31. oktobrī ar spēli starp Queen's Park un Celtic. No 1908. līdz 1950. gadam tas bija lielākais stadions pasaulē. Apmeklētības rekords tika uzstādīts 1937. gada 17. aprīlī spēlē starp Skotijas un Anglijas futbola izlasēm, sasniedzot 149 415 cilvēkus. Stadionā ir notikuši trīs Eiropas čempionvienību kausa / UEFA Čempionu līgas fināli (1960., 1976. un 2002. gadā), divi UEFA Kausu ieguvēju kausa (1962. un 1966. gadā) un viens UEFA kausa fināls (2007. gadā). 1994.—1995. gada sezonā stadionu izmantoja arī Celtic, jo kluba stadions Celtic Park tika renovēts. Hampden Park tika aizvadīti vairāki futbola mači 2012. gada vasaras olimpiskajās spēlēs. Stadions ir izvēlēts par vienu no 2020. gada Eiropas čempionāta futbolā norises vietām. Tajā tiks aizvadītas trīs grupu turnīra spēles un viens astotdaļfināls.