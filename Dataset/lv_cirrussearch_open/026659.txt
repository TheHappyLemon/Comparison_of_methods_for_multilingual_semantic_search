Koordinātas: 47°48′14″N 106°59′11″E﻿ / ﻿47.80389°N 106.98639°E﻿ / 47.80389; 106.98639 Bogdhanūls (mongoļu: Богд хан уул), agrāk arī Bogdūls (Богд уул), Hanūls (Хан-Уул), Čoibalsanūls (Чойбалсан уул), Bogddundžingaravs (Богд Дүнжингарав), ir kalns Mongolijā, Henteja grēdas dienvidos. Atrodas galvaspilsētas Ulanbatoras administratīvajā teritorijā dienvidaustrumos no pilsētas. Tiek uzskatīts par svētvietu un 1996. gadā kopā ar diviem citiem mongoļu sakrālajiem kalniem — Burhanhaldunu un Otgontengeru — tika iekļauts UNESCO Pasaules mantojuma kandidātu sarakstā kā kultūras un dabas mantojuma objekts. Lai arī kalns un teritorija ap to par dabas rezervātu tika nominēta tikai 1953. gadā, jau 1778. gadā Ķīnas imperators Cjaņluns izdeva rīkojumu, kas apstiprināja Mongolijas vietvalža lēmumu aizsargāt ainaviski izcilo kalnu pret jebkādām saimnieciskām darbībām, tādējādi padarot to par pasaulē vecāko oficiāli aizsargāto dabas teritoriju.