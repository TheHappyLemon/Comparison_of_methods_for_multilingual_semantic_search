Foboss ir lielākais un tuvākais no diviem Marsa dabiskajiem pavadoņiem. Pavadoni 1877. gada 18. augustā atklāja amerikāņu astronoms Asafs Holls (Asaph Hall). Tā vārds ir dots par godu grieķu dievam Fobosam, kas nozīmē "bailes". Foboss ir neregulāras formas debess ķermenis, atrodas 9376 km no Marsa centra, tas ir, daudz tuvāk nekā jebkurš cits pavadonis Saules sistēmā. Foboss Marsu apriņķo 7 stundās un 39,2 minūtēs, kas nozīmē ka Foboss apriņķo Marsu mazliet vairāk kā trīs reizes Marsa diennaktī. Orbītas slīpums attiecībā pret Marsa ekvatoru ir 1,093°. Fobosa izcelsme tiek pētīta, bet ir joprojām neskaidra. Viena no versijām apgalvo, ka Foboss ir Marsa “noķerts” asteroīds. Vēl tiek pieļauts, ka Foboss ir izveidojies pēc kāda liela objekta ietriekšanās Marsa virsmā, kad tas atdalījās un sāka riņķot ap Marsu. Fobosa vecums tiek lēsts no 3,66 līdz 4,3 miljardiem gadu.