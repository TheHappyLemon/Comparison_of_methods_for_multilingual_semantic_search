Šis raksts ir par Romas pāvestu. Par mūku skatīt rakstu Dionīsijs Mazais. Pāvests Dionīsijs (latīņu: Dionysius, dzimšanas gads nav zināms, miris 268. gada 26. decembrī) bija Romas bīskaps no 259. gada 22. jūlija līdz 268. gada 26. decembrim un līdz ar to katolisma tradīcijā tiek uzskatīts par vienu no Romas pāvestiem. Iespējams, viņš ir dzimis Magna Graecia ("Lielajā Grieķijā") — teritorijā mūsdienu Itālijas dienvidos. Par pāvestu Dionīsijs tika ievēlēts 259. gadā, aptuveni gadu pēc iepriekšējā pāvesta Siksta II nāves. Tajā laikā kristieši bija pakļauti vajāšanai. 260. gadā persieši saņēma gūstā romiešu imperatoru Valeriānu. Jaunais Romas imperators Galliēns nevērsās pret kristiešiem tik asi, kā viņa priekšteči. Būdams pāvesta amatā, Dionīsijs sūtīja lielas naudas summas baznīcu atjaunošanai Kapadokijas novadā, kuras bija izpostījuši goti.