Igaunijas Nacionālais muzejs (igauņu: Eesti Rahva Muuseum — 'Igaunijas Tautas muzejs') ir 1909. gadā dibināts muzejs Tartu Igaunijā. Ekspozīcijas pamatā ir folklorista Jakoba Hurta 19. gadsimta otrajā pusē savāktie Igaunijas etnogrāfijas un tautas mākslas materiāli. Muzeja ekspozīcija sevī ietver igauņu tautas vēsturi, ikdienu un tradīcijas, somugru un Igaunijas mazākumtautību vēsturi un mūsdienu kultūru. Tajā izstādīti visu Igaunijas reģionu tautastērpi. Koka alus kausu kolekcija demonstrē tradicionālos zemnieku svētkus un brīvdienas. Ekspozīcijā izstādīts liels daudzums rokdarbu, no austiem paklājiem līdz lina galdautiem.