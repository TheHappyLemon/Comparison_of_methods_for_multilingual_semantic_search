Kombinācija (latīņu: combinatio — savienojums) šaha spēlē ir forsēts variants ar dažādu taktisku paņēmienu izmantošanu, kuru realizācija parasti saistīta ar figūru vai bandinieku upurēšanu. Jautājums vai upuris ir obligāta kombinācijas pazīme ir strīdīgs. Piemēram, Em. Laskers un P. Romanovskis uzskata, ka upuris izvedot kombināciju nav obligāts, bet M. Botviņņiks, ka "kombinācija ir forsēts variants ar upuri". Katrā kombinācijā var saskatīt: motīvu vai stāvokli, kas norāda uz kombinācijas iespējamību; ideju — kombinācijas izpildes paņēmienu; mērķi — kombinācijas rezultātu.