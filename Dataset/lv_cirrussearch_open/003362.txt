Žuze di Souza Saramagu (portugāļu: José de Sousa Saramago, izrunā: [ʒuˈzɛ sɐɾɐˈmaɣu], dzimis 1922. gada 16. novembrī, miris 2010. gada 18. jūnijā) bija portugāļu rakstnieks. 1998. gadā viņš ieguva Nobela prēmiju literatūrā. Ievērojamākie Saramagu darbi ir O Evangelho Segundo Jesus Cristo ("Jēzus Kristus evaņģēlijs"), Ensaio sobre a Cegueira ("Eseja par aklumu") un A Caverna ("Ala"). Viņa grāmatas ir tulkotas 25 valodās. 20. gadsimta 90. gadu sākumā, kad Portugālē tobrīd valdošā valdība neļāva izvirzīt Saramagu darbu O Evangelho Segundo Jesus Cristo Eiropas literatūras balvai, viņš pārcēlās uz dzīvi Kanāriju Salās, kur nodzīvoja līdz mūža galam.