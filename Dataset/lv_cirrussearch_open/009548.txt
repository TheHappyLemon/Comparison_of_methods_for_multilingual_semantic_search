Šis raksts ir par apdzīvotu vietu Gailīšu pagastā. Par citām jēdziena Uzvara nozīmēm skatīt nozīmju atdalīšanas lapu. Uzvara (agrāk arī Dvari, Kamarde) ir ciems Bauskas novada Gailīšu pagastā, pagasta centrs. Izvietojies Mūsas kreisajā krastā 12 km no novada centra Bauskas un 79 km no Rīgas. Ziemeļos Žūku strauts to atdala no Pīrāgiem, ar ko Uzvara faktiski saplūdusi. Apdzīvotā vieta veidojusies ap Dvaru (Dwaren, Dwarren, arī Dvori) pusmuižu un Novadnieku viensētu. Pēc Otrā pasaules kara attīstījās kā kolhoza «Uzvara» centrālais ciemats. Uz kolhoza-agrofirmas bāzes 1995. gadā Uzvarā dibināja zemkopības uzņēmumu SIA "Uzvara-lauks", kas nodarbojas ar graudu, rapša, lauku pupu un zirņu audzēšanu un realizāciju, kā arī kviešu šķirnes sēklu materiāla pavairošanu un pārdošanu. Uzvarā atrodas pagasta pārvalde, pamatskola, bērnudārzs, kultūras centrs «Kamarde», pasts, Gailīšu doktorāts, vairāki uzņēmumi, veikali, vīna darbnīca un sveču liešanas darbnīca. Ciema centrā pie "Uzvara-lauks" biroja un pagasta pārvaldes 1965. gadā atklāts piemineklis Otrajā pasaules karā kritušajiem Gailīšu ciema iedzīvotājiem un 1944. gada vasarā tā apkārtnē kritušajiem Sarkanās armijas karavīriem,, kurš 2022. gadā demontēts.