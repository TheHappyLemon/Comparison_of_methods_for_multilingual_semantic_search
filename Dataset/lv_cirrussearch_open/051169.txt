Filips Halsmans (franču: Philippe Halsman; dzimis 1906. gada 2. maijā Rīgā, Latvijā, miris 1979. gada 25. jūnijā Ņujorkā, ASV) bija fotogrāfs, pazīstams ar saviem fotoportretiem amerikāņu ilustrētajā žurnālā Life. Viens no ievērojamākajiem 20. gadsimta 40. — 70. gadu fotogrāfiem, kas pasaules slavu iemantojis ar dažādu valstu izcilu kultūras darbinieku, intelektuāļu un politiķu parādes un psiholoģiskajiem portretiem. Viņa fotogrāfijas vadošajos ASV žurnālos lielā mērā veidoja priekšstatu par amerikāņu sabiedrības labklājību, optimismu un pašpārliecinātību. Iemīļots Halsmana paņēmiens bija likt fotografējamajam cilvēkam lēkt — "kad jūs lūdzat cilvēkam lēkt, viņa uzmanība ir pārsvarā vērsta uz lēkšanu un, maskai nokrītot, parādās reālā persona".