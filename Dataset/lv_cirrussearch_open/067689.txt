Maltas kanāls (itāļu: Canale di Malta, angļu: Malta Channel) ir jūras šaurums Vidusjūras centrālajā daļā, kas atdala Sicīliju ziemeļos no Maltas arhipelāga dienvidos. Tā maksimālais platums ir 102 km, bet šaurākā vieta ir 81 kilometru plata; lielākais dziļums ir 171 m. Jūras šaurumā darbojas prāmju satiksme starp Maltu un Itāliju. Vēsturiski šaurumā notikušas jūras kaujas gan Pūniešu karu laikā, gan Maltas ordenim ar Osmaņu impēriju, gan Otrā pasaules kara laikā.