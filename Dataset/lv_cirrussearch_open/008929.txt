Roberts Džons Daunijs jaunākais (angļu: Robert John Downey, Jr.; dzimis 1965. gada 4. aprīlī Manhatanā, Ņujorkā, ASV) ir amerikāņu aktieris. Aktiera karjeru uzsāka agrā bērnībā (1970. gadā piecu gadu vecumā), kad piedalījās sava tēva Roberta Daunija filmā Pound. 1987. gada filma "Mazāk par nulli" (Less Than Zero) bija pirmā ar R. Daunija piedalīšanos, kurā aktieris izpelnījās kritiķu atzinību. Vēlāk filmējies tādās filmās kā "Čaplins" (1992), Heart and Souls (1993), "Dziedošais detektīvs" (The Singing Detective, 2003), Kiss Kiss Bang Bang (2005), "Arlabunakti un visu labu" (2005) , "Miglas atspulgā" (A Scanner Darkly, 2006), "Gotika" (Gothika, 2003), "Zodiaks" (2007), "Tropu negaiss" (2008), "Openheimers" (2023). 2008. gadā attēlojis Toniju Stārku/Dzelzs vīru filmā "Dzelzs vīrs", saglabājis šo lomu arī filmās "Dzelzs vīrs 2" (2010), "Atriebēji" (2012) un "Dzelzs vīrs 3" (2013). Tāpat attēlojis galveno lomu Gaja Ričija filmās "Šerloks Holmss" (2009) un "Šerloks Holmss: Ēnu spēle" (2011). Atveidojis doktoru Dūlitlu 2020. gada filmā "Dūlitls". Viņš ir filmējies sešās filmās, kuru ienākumi ir pārsnieguši 500 miljonus. Divu no tām, "Atriebēji" un "Dzelzs vīrs 3", ienākumi ir pārsnieguši 1 miljardu. Žurnāla Forbes labāk apmaksāto Holivudas aktieru sarakstā viņš ir līderis (viņa īpašumi ir novērtēti ar apmēram 75 miljoniem ASV dolāru). Par Čārlija Čaplina atveidošanu 1992. gada filmā "Čaplins" saņēmis BAFTA kino balvu, ticis nominēts Amerikas Kinoakadēmijas balvai. Par lomu filmā "Tropu negaiss" ticis nominēts Amerikas Kinoakadēmijas balvai un BAFTA balvai. Saņēmis divas Zelta globusa balvas: par lomu seriālā Ally McBeal un lomu filmā "Šerloks Holmss". 2023. gadā Daunijs tēloja Lūisu Štrausu Kristofera Nolana drāmā "Openheimers", un viņa sniegums izpelnījās kritiķu atzinību. Par lomu viņš ieguva savas karjeras trešo Zelta globusa balvu kā labākais aktieris otrā plāna lomā.