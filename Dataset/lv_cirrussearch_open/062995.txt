Amerikas scenāristu ģildes balva (angļu: Writers Guild of America Award) ir ikgadējs apbalvojums, ko pasniedz Amerikas austrumu scenāristu ģilde un Amerikas rietumu scenāristu ģilde labākajiem kino, televīzijas un radio scenārijiem, kas sevī ietver gan daiļliteratūras, gan dokumentālās literatūras kategorijas. Balva pirmo reizi pasniegta 1949. gadā. Kino kategorijām atbilst filmas, kas demonstrētas kinoteātros iepriekšējā kalendārā gada laikā. Televīzijas kategorijām atbilst seriāli, kas veidoti un pārraidīti laika posmā no 1. decembra līdz 30. novembrim neatkarīgi no tā, cik sēriju tika pārraidītas šajā laika periodā. Turklāt scenāriji jāizstrādā atbilstoši Amerikas scenāristu ģildes jurisdikcijai vai saskaņā ar koplīgumu Kanādā, Īrijā, Jaunzēlandē vai Apvienotajā Karalistē. Katru gadu tiek pasniegtas arī divas dažādas mūža ieguldījuma balvas — viena par kinoscenāriju, otra par scenāriju televīzijai.