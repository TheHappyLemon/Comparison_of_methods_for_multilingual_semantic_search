Šis raksts ir par rokgrupu. Par citām jēdziena Fomins nozīmēm skatīt nozīmju atdalīšanas lapu. Fomins & Kleins ir latviešu rokgrupa no Liepājas, ko 2002. gadā izveidoja dziedātājs Ivo Fomins un ģitārists Tomass Kleins. Jau 1980. gados Fomins un Kleins kopā muzicēja grupās Saldās sejas un Neptūns, taču grupas izjuka, un abu mūziķu ceļi atkal krustojās 2002. gada sākumā. 2002. gadā Latvijas radiostacijās parādījās viņu dziesmas "Sniegs" un "Solījums", kurai arī tika uzņemts videoklips. Visplašāko ievērību duets izpelnījās 2003. gada februārī, kad Latvijas Eirovīzijas nacionālajā atlasē ar dziesmu "Muzikants" ieņēma 2. vietu, piekāpjoties vienīgi grupai F.L.Y. Gada sākumā tika izdots dueta debijas albums Muzikants, kas kļuva par vienu no visa gada pārdotākajiem albumiem Latvijā. Albums arī tika nominēts 2003. gada Latvijas Mūzikas ierakstu gada balvai kā labākais roka albums. Vēl no šī albuma radiostaciju topos nonāca dziesmas "Kur esi tu" un "Tālu prom". 2004. gada sākumā Fomins & Kleins atkal piedalījās Latvijas nacionālajā atlasē un šoreiz uzvarēja ar "Dziesmu par laimi". 2004. gada 15. maijā Stambulā duets startēja Eirovīzijas dziesmu konkursā, kļūstot par pirmajiem Latvijas pārstāvjiem, kas Eirovīzijas dziesmu konkursā dzied latviešu valodā. "Dziesma par laimi" gan neizkļuva no pusfināla, tajā ierindojoties 17. vietā. "Dziesma par laimi" tika izdota arī CD formātā, kurā tika iekļautas dziesmas versijas latviešu, igauņu, lietuviešu, poļu, krievu, ukraiņu, somu, nīderlandiešu un baltkrievu valodā. 2004. gadā klajā nāca otrais Fomina & Kleina albums "Dzimis Latvijā", kura populārākās dziesmas, neskaitot Eirovīzijas hitu, bija "Man vairs nav vienalga", "Aizejošās dienas" un tituldziesma "Dzimis Latvijā", kuras videoklipā piedalījās aktieris Eduards Pāvuls. Klips tika nominēts 2004. gada Latvijas Mūzikas ierakstu gada balvai kā labākais mūzikas video klips, bet īpašu uzmanību tas ieguva 2006. gadā pēc Eduarda Pāvula nāves. 2005. gadā radiostacijās labus panākumus guva dziesma "Uz neatgriešanos", taču tā arī bija pēdējā dueta dziesma. Ivo Fomins nolēma pievērsties solo karjerai, savukārt Tomass Kleins ar domubiedriem izveidoja grupu Cacao.