Pirmais Taizemes - Laosas Draudzības tilts (taju: สะพานมิตรภาพ ไทย-ลาว แห่งที่ 1, lao: ຂົວມິດຕະພາບ ລາວ-ໄທ ແຫ່ງທຳອິດ) ir 1994. gadā atklāts autotransporta/gājēju/dzelzceļa tilts pār Mekongas upi, kas savieno Taizemi un Laosu. 1,17 kilometrus garajam tiltam ir divas 3,5 metrus platas transporta joslas, divas 1,5 metrus platas gājēju joslas, bet pa vidu - 1000 mm sliežu platuma dzelzceļa līnija. Tā kā abās valstīs atšķiras autoceļu puses, kādā pārvietojas autotranports, tilta Laosas pusē atrodas vieta, kur braukšanas puses mainās. Tilts tika uzcelts ar Austrālijas atbalstu un tas bija pirmais tilts pār Mekongu līdz pat Mekongas deltai. Kopš šī tilta uzcelšanas Mekongas lejtecē uzcelti vēl septiņi tilti.