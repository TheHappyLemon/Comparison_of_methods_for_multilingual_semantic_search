Edvards Gereks (poļu: Edward Gierek; dzimis 1913. gada 6. janvārī, miris 2001. gada 29. jūlijā) bija Polijas Apvienotās strādnieku partijas Centrālās komitejas pirmais sekretārs (faktiski Polijas Tautas Republikas vadītājs) no 1970. līdz 1980. gadam. Dzimis 1913. gadā ogļraču ģimenē. Četru gadu vecumā nelaimes gadījumā šahtā zaudēja tēvu. 1923. gadā kopā ar māti emigrēja uz Francijas ziemeļiem, kur strādāja par ogļraci. 1931. gadā iestājās Francijas Komunistiskajā partijā. Par piedalīšanos streikā 1934. gadā deportēts uz Poliju, kur veica armijas dienestu Strijā. No 1934. gada līdz 1948. gadam strādāja šahtās Beļģijā, darbojās Beļģijas Komunistiskajā partijā un Pretošanās kustībā Otrā pasaules kara laikā. 1948. gadā atgriezās Polijā. No 1957. līdz 1970. gadam bija PASP Katovices vojevodistes līderis. Kļuva par Polijas vadītāju 1970. gadā, kad pēc nemieriem valsts ziemeļos no amata atkāpās Vladislavs Gomulka. Centās realizēt ekonomiskas reformas, kuras veica ar ārvalstu aizņēmumu palīdzību. 1979. gadā, pretēji Leonīda Brežņeva ieteikumiem, atļāva pāvesta Jāņa Pāvila II vizīti Polijā. 1980. gadā tika veikta cenu paaugstināšana precēm, kas noveda pie nemieriem valstī un arodapvienības "Solidaritāte" nodibināšanās 1980. gada augustā. Tā paša gada septembrī Gereks tika nomainīts ar Staņislavu Kaņu kā valsts vadītāju. 1981. gada decembrī, kad valsts vadītājs bija Vojcehs Jaruzeļskis, Gereks uz gadu tika ieslodzīts cietumā kā vainīgais par ekonomikas slikto stāvokli. Miris valsts dienvidos 2001. gadā.