Svētais Aleksandrijas Atanasijs, arī Atanasijs Lielais (grieķu: Ἀθανάσιος Ἀλεξανδρείας}; dzimis ap 296./298. gadu, miris 373. gada 2. maijā) bija kristiešu svētais, Baznīcas tēvs, teologs, Aleksandrijas bīskaps no 328. līdz 373. gadam. Pazīstams kā viens no enerģiskākajiem ariānisma pretiniekiem. 350. gadā palika par vienīgo bīskapu - Trīsvienības piekritēju Romas impērijas austrumdaļā. No 45 gadiem, pavadītiem Aleksandrijas bīskapa amatā, piecreiz izsūtīts pēc četru dažādu imperatoru rīkojuma. Kopumā izsūtījumā pavadīja vairāk nekā 17 gadus, tika dēvēts par Athanasius contra mundum (Atanasijs pret pasauli). Kristietībā pazīstamā Atanasija ticības apliecība, pretēji nosaukumam, pēc vairuma vēsturnieku uzskata, visticamāk radusies 5. vai 6. gadsimtā Dienvidgallijā.