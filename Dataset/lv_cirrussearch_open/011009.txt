"Sapinušies" (angļu: Tangled) ir 2010. gada amerikāņu datoranimācijas 3-D kinokomēdija, kas tika veidota Walt Disney Animation Studios studijā un daļēji balstīta uz brāļu Grimmu pasaku "Salātlapiņa" (tāds arī bija sākotnēji iecerētais filmas nosaukums). Filmas galvenā varone ir princese Salātlapiņa. Tēlus angļu valodā ierunājuši Mendija Mūra, Zaharijs Levi un Donna Mērfija, bet latviešu valodā dublējuši Zane Dombrovska, Artis Robežnieks, Katrīne Pasternaka-Kalniņa, Jānis Kirmuška, Uldis Dumpis, Pēteris Liepiņš un Juris Kalniņš. Šī ir 50. animētā filma Walt Disney Animated Classics sērijā. Filmas pirmizrāde notika 2010. gada 24. novembrī pēc sešus gadus ilga producēšanas darba, kas izmaksājis 260 miljonus ASV dolāru.