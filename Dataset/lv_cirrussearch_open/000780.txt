Orhūsa (dāņu: Aarhus, no 1948. gada līdz 2010. gada 31. decembrim — Århus, IPA: [ˈɒːhuːˀs]) ir ostas pilsēta Dānijā, Jitlandes pussalas austrumu krastā. Otrā lielākā pilsēta Dānijā, Orhūsas āmtes centrs. Orhūsa 2017. gadā bija viena no divām Eiropas kultūras galvaspilsētām. Apmetne Orhūsas vietā bijusi jau vikingu laikos. 1201. gadā pilsētā tika likts katedrāles pamatakmens. Orhūsa visus gadsimtus attīstījusies kā ostas pilsēta. Pilsētas strauja attīstība sākās 19. gadsimta vidū, kad Orhūsu sasniedza dzelzceļa līnija.