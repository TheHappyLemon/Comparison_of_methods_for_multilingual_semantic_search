Vore (igauņu: Voore) ir ciems Igaunijā, Jegevas apriņķa Sāres pagastā. Pēc iedzīvotāju skaita (320) tas ir lielākais ciems pašvaldībā. Vorē atradās viduslaiku bruņinieku muiža — Roelas muiža (Rojel). Tā pirmoreiz minēta 16. gadsimtā un piederēja fon Brakelu dzimtai, bet pēc tam fon Vrangeļu dzimtai. No 1725. līdz atsavināšanai 1919. gadā tās īpašnieki bija fon Liparti. Historicisma stilā celtā galvenā divstāvu ēka tika uzbūvēta 1850.–1860. gados. Tā nodega Otrā pasaules kara Roelas kaujas laikā 1941. gada 31. jūlijā. Vairums no drupām tika noārdītas 1970. gados, saglabājies tikai tornis un pamati. Saglabājies arī parks un koku alejas. Parkā atrodas estrāde. Vores pamatskolas pirmsākumi meklējami 1774. gadā. 1895. gadā netās Kalliveres un Vaseveres skolas tika apvienotas un tika uzbūvēta jauna skolas ēka. No 1924. līdz 1979. gadam skolas nosaukums bija Lēdimē. Kopš 1970. gada skola darbojas bijušajā vietējās pārvaldes ēkā. Vores ciems tika izveidots 1977. gadā, apvienojot Roelas apdzīvoto vietu ar Linnamē un Megiveljas ciemiem un Vaseveres ciema ziemeļu daļu. Bez skolas ciemā atrodas viesu nams, bibliotēka un veikals. Vorei cauri tek Kullaveres upe, uz kuras ir izveidota ūdenskrātuve. Linnamē (tagad Vores daļa) dzimis rakstnieks, esejists un teātra režisors Mati Unts (1944–2005). Netālajā Akrīlas (tagad daļa no Mārdlas) ciemā dzimis aktieris Leonhards Merzins (1934–1990).