45. Saturna balvas pasniegšanas ceremonija norisinājās 2019. gada 13. septembrī, Holivudā. Ceremonijas organizators ir Zinātniskās fantastikas, fantāzijas un šausmu filmu akadēmija, kurā tā apbalvo labākās zinātniskās fantastikas, fantāzijas un šausmu filmas, kā arī citu žanru filmas, seriālus, mājas video izdevumus, kas izveidoti no 2018. gada 1. marta līdz 2019. gada 7. jūlijam. Nominantus izziņoja 15. jūlijā. Sākot ar šo ceremoniju tika ieviestas izmaiņas Saturna balvas nolikumā, lai arī nominanti tika izraudzīti no iepriekšējā gada līdz 2016. gadam, turpmāk par nominatiem uzskatīs darbus, kas iznākuši kopš pagājušā gada marta līdz tekošā gada februārim. Tāpat šī pirmā Saturna balvas pasniegšanas ceremonija kopš 2009. gada, kas nenotiek Bērbankā, un otrā ceremonija pēc 1978. gada ceremonijas, kas tiek translēta tiešraidē. Vēl ir ieviestas izmaiņas kategorijās: svarīgākā, seriāli ir sadalīti divās dažādās kategoriju grupās — televīzijas un straumēšanas platformu, tostarp Interneta televīzijas seriāli, kas izdoti straumēšanas/video pēc pieprasījuma servisos, tādos kā Netflix vai Hulu. Tāpat straumēšanas servisu seriālu kategoriju skaits ir palielināts un tās ir pielīdzinātas televīzijas kategorijām, tomēr televīzijas kategoriju skaits joprojām ir lielāks. Lielākais nomināciju skaits (14) ir filmai "Atriebēji: Noslēgums", kam seko "Aladins" ar deviņām nominācijām un "Mēs" ar astoņām. Televīzijas seriālu nomināciju līderis ir "Troņu spēle" ar deviņām nominācijām, kam seko Outlander un "Staigājošie miroņi" ar piecām nominācijām katra. Savukārt, straumēšanas servisu seriāls The Haunting of Hill House saņēma sešas nominācijas, bet Lost in Space un Star Trek: Discovery katra saņēma piecas nominācijas. Visvairāk balvas, sešas, ieguva "Atriebēji: Noslēgums", otro vietu pēc balvu daudzuma dalīja filmas "Klusā pasaule" un "Zirnekļcilvēks: Tālu no mājām" katra saņemot divas balvas. Starp televīzijas seriāliem līderis ar četrām balvām ir "Troņu spēle", trīs balvas saņēma "Staigājošie miroņi", bet Star Trek: Discovery saņēma divas balvas kļūstot par līderi starp straumēšanas servisu seriāliem, kam sekoja Stranger Things ar divām balvām.