Azerbaidžāna piedalījās 2008. gada vasaras olimpiskajās spēlēs, kas notika Ķīnas galvaspilsētā Pekinā no 2008. gada 8. līdz 24. augustam. Azerbaidžānai šīs bija 4. vasaras olimpiskās spēles, kopš Padomju Savienības sabrukuma. 2008. gada vasaras olimpiskajās spēlēs Azerbaidžānas olimpisko komandu veidoja 44 sportisti (30 vīrieši un 14 sievietes), kuri startēja 10 olimpiskajos sporta veidos. Šī bija līdz tam laikam lielākā Azerbaidžānas delegācija vasaras olimpiskajās spēlēs, kā arī līdz tam lielākā sieviešu pārstāvniecība. Visvairāk sportistu, 16 sportisti, bija pārstāvēti cīņas sportā. Pirmo reizi Azerbaidžāna bija pārstāvēta jāšanā. Azerbaidžāna 2008. gada vasaras olimpiskajās spēlēs izcīnīja 6 olimpiskās medaļas (1 zelta, 1 sudraba un 4 bronzas medaļas), ierindojoties 40. vietā pēc iegūto medaļu kopskaita. Puse no medaļām tika iegūtas cīņas sportā, divas medaļas tika izcīnītas džudo, savukārt viena — boksā. Vienīgo zelta medaļu šajās vasaras olimpiskajās spēlēs izcīnīja džudists Elnurs Mammadli, sudraba medaļu — cīkstonis Rovšans Bairamovs, bet bronzas medaļas izcīnīja bokseris Šahins Imranovs, džudists Movluds Miralijevs un cīkstoņi Hetags Gazjumovs un Marija Stadņika. Azerbaidžānas karognesējs 2008. gada Pekinas spēļu atklāšanas ceremonijā bija cīkstonis Farids Mansurovs, savukārt noslēguma ceremonijā — bokseris Šahins Imranovs.