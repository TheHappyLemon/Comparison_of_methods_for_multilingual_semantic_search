Timotijs Metjū Hauards (angļu: Timothy Matthew Howard, dzimis 1979. gada 6. martā) ir bijušais ASV futbolists, spēlēja vārtsarga pozīcijā, bijušais ASV futbola izlases pārstāvis. Savu karjeru Hauards sāka ASV komandās North Jersey Imperials un MetroStars. 2003. gadā Hauards pievienojās Anglijas Premjerlīgas komandai Manchester United. Līdz Edvīna van der Sāra atnākšanai 2005. gadā Hauards bija komandas pamatvārtsargs. 2006. gadā Hauards uz vienu sezonu tika izīrēts citai Anglijas komandai Everton, bet pēc sezonas jau pilnvērtīgi pievienojās šai komandai. 2012. gada 4. janvārī Hauards guva vārtus pret Bolton Wanderers, tādējādi kļūstot par tikai ceturto vārtsargu, kas ir guvis vārtus Premjerlīgā. 2016. gadā Hauards atgriezās MLS līgā un pievienojās Colorado Rapids komandai. 2019. gadā Hauards noslēdza savu profesionālo spēlētāja karjeru, tomēr 2020. gadā viņš kļuva par Memphis 901 FC komandas spēlētāju un sporta direktoru. ASV futbola izlases sastāvā Hauards ir piedalījies 2006., 2010. un 2014. gada FIFA Pasaules kausā, kā arī 2000. gada vasaras olimpiskajās spēlēs.