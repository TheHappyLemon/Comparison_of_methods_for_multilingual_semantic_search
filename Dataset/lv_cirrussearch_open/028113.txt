Oskars Fingals O'Flahertijs Vills Vailds (angļu: Oscar Fingal O'Flahertie Wills Wilde, dzimis 1854. gada 16. oktobrī, miris 1900. gada 30. novembrī) bija īru / angļu dramaturgs, rakstnieks un dzejnieks. Viens no pazīstamākajiem Viktorijas laika Anglijas dramaturgiem. Estētisma un dekadences spilgts pārstāvis. Izceļoties ar savu labi kopto un stilīgo ārieni, kļuva par sava laika ievērojamāko slavenību, līdz tika notiesāts par "piedauzību", faktiski homoseksuālismu. Dzimis Dublinā, Īrijā, ārsta un rakstnieces ģimenē. Māte Dublinā izveidoja literāru salonu, kuru apmeklēja arī Šeridāns Le Fanju un citi tālaika ievērojamākie īru rakstnieki un sabiedriskie darbinieki. No 1871. līdz 1874. gadam mācījās Trinitijas koledžā Dublinā, vēlāk Magdalēnas koledžā Oksfordā, kur publicēja savu pirmo dzejoli. Pēc studijām Vailds atgriezās Īrijā, kur iemīlējās vietējā skaistulē Florensā Balkombā, tomēr viņa deva priekšroku rakstniekam Bremam Stokeram. Vailds apsolījās pamest Īriju un devās prom. Savas dzīves laikā viņš tikai divreiz uz neilgu laiku atgriezās dzimtajā pilsētā. Vēlākajos gados Oskars Vailds dzīvoja Londonā, ASV un Kanādā, sniegdams lekcijas, strādādams avīzēs, un esot publikas uzmanības centrā. 1884. gadā viņš apprecējās ar turīga jurista meitu Kontansu Loidu. 1895. gada 18. februārī Vailda mīļākā Alfrēda Daglasa tēvs lords Džons Daglass klubā atstāja Vailda vizītkarti ar pašrocīgi pierakstītu tekstu par so(m)domītu. Vailds iesūdzēja Džonu Daglasu tiesā. Tiesa izvērtās par skaļu publisku prāvu. Pirmstiesas izmeklēšanas un pašas tiesas laikā atklājās daudzi fakti par Vailda privāto dzīvi. Galarezultātā Vaildam tika piespriests divu gadu cietumsods, kuru viņš izcieta Redingas cietumā. Pēc iznākšanas no cietuma, Vailds atlikušo mūža daļu pavadīja ārpus publikas redzesloka. Vailda sieva mainīja savu uzvārdu. Miris Parīzē, apglabāts Banjo kapsētā, vēlāk pārapbedīts Perlašēza kapsētā.