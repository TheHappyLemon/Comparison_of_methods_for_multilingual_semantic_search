Džons Djūijs (angļu: John Dewey, dzimis 1859. gada 20. oktobrī, miris 1952. gada 1. jūnijā) bija amerikāņu filozofs, psihologs un izglītības teorētiķis. Kopā ar Čārlzu Pīrsu un Viljamu Džeimsu tiek uzskatīts par pragmatisma filozofijas skolas pamatlicēju, kaut arī pats Djūijs savus uzskatus dēvēja par instrumentālismu. 20. gadsimta pirmajā pusē bija viens no vadošajiem pragmatisma teorētiķiem ASV. Dzimis Bērlingtonā, Vērmontā, vidēji pārtikušā ģimenē. 1879. gadā beidza Vērmontas Universitāti. Pāris gadus nostrādāja skolā Pensilvānijā, bet pēc tam 1884. gadā ieguva doktora grādu Džonsa Hopkinsa Universitātē. 1894. gadā sāka pasniegt jaundibinātajā Čikāgas Universitātē. Viens no Čikāgas Universitātes skolas — laboratorijas (University of Chicago Laboratory Schools) dibinātājiem. Tomēr pēc nesaskaņām ar Čikāgas Universitātes administrāciju to pameta un no 1904. gada līdz savai nāvei strādāja Kolumbijas Universitātē.