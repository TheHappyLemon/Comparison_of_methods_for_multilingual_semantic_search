Apdraudētie Pasaules mantojuma objekti ir UNESCO veidots saraksts, kurā tiek iekļauti tie Pasaules mantojuma sarakstā esošie Pasaules mantojuma objekti, kuru saglabāšana ir apdraudēta. Saraksts paredzēts starptautiskās sabiedrības informētības palielināšanai par draudiem. Draudi objektam var būt gan eksistējoši nenovēršami draudi, gan potenciālas briesmas, kas var negatīvi ietekmēt objektu. Pirms kāds objekta iekļaušanas apdraudēto Pasaules mantojuma objektu sarakstā, tiek novērtēts tā stāvoklis un kopā ar valsti, kura objekts atrodas, tiek izstrādāta programma, kurā apkopoti pasākumi objekta saglabāšanai. Sarakstā esošo objektu stāvoklis tiek pārskatīts katru gadu, pēc tam objekts var tikt izņemts no apdraudēto objektu saraksta (ja draudi ir novērsti), saglabāts šajā sarakstā vai vispār izņemts no Pasaules mantojuma saraksta. Saskaņā ar 2012. gada datiem sarakstā ir 38 objekti, no kuriem 17 ir dabas un 21 ir kultūras objekts. Daži no objektiem, piemēram, Jēzus dzimšanas baznīca, UNESCO Pasaules mantojuma sarakstā un apdraudēto Pasaules mantojuma objektu sarakstā tikuši iekļauti vienā gadā. 17 no sarakstā iekļautajiem objektiem atrodas Āfrikā (5 — Kongo Demokrātiskajā Republikā).