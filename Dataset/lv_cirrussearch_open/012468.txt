Klijānu apakšdzimta (Buteoninae) ir vanagu dzimtas (Accipitridae) apakšdzimta, kas apvieno 15 mūsdienās dzīvojošas ģintis un vienu izmirušu ģinti. Vēl nesenā pagātnē šajā apakšdzimtā bija 24 ģintis, bet balstoties uz pēdējo gadu DNS pētījumiem veiktas apjomīgas sistemātikas izmaiņas. Gandrīz puse no "vecajām" ģintīm tika izdalītas jaunās apakšdzimtās, tajā pašā laikā klijānu apakšdzimtai tika pievienotas arī vairākas jaunas ģintis (atsevišķas sugas izdalot jaunās ģintīs). Saskaņā ar jauno sistemātiku Latvijā sastopamas divas klijānu apakšdzimtas sugas: peļu klijāns (Buteo buteo) un bikšainais klijāns (Buteo lagopus).