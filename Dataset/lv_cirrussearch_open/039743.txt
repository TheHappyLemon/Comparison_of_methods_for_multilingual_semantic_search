2017. gada Il Lombardia bija šosejas riteņbraukšanas viendienas sacensības, kuras notika 7. oktobrī. Tā bija 111. reize, kad notika Il Lombardia sacensības un tās bija 36. sacensības 2017. gada UCI Pasaules tūres kalendārā. Sacensībās otro reizi uzvarēja Vinčenco Nibali (Bahrain–Merida). Sacensību laikā notika vairāki nopietni negadījumi, visai ātrajā un tehniskajā Sormano kalna nobraucienā. Laurenss De Pliss (Quick-Step Floors) guva ceļgala traumu, pārkrītot gravā pār aizsargmargām. Jans Bakelantss (AG2R La Mondiale) tika nogādāts Komo slimnīcā ar vairākām lauztām ribām un mugurkaula lūzumiem divās vietās. Simone Petilli (UAE Team Emirates) tajā pašā vietā guva mugurkaula traumas divās vietās, atslēgas kaula un pleca lāpstiņas lūzumu.