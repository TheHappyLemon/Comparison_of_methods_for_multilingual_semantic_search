AL 288-1, pazīstama arī kā Lūsija, ir vairāki simti kaulu fragmentu, kas ir apmēram 40% no sieviešu dzimuma Afāras australopiteka (Australopithecus afarensis) skeleta. Kauli tika atklāti 1974. gada 24. novembrī Avašas ielejā, Etiopijā. Tiek uzskatīts, ka Lūsija dzīvojusi pirms apmēram 3,2 miljoniem gadu, viņa tiek klasificēta kā hominīds. Kaulus atrada amerikāņu paleoantropologs Donalds Džohansons (Donald Johanson) un viņa kolēģi. Viņi atradumam deva vārdu Lūsija, jo, svinot atradumu, vairākas reizes tika atskaņota The Beatles dziesma Lucy in the Sky with Diamonds. Šī senā cilvēkveidīgā būtne jau bija pārvietojusies stāvus, visticamāk, viegli ieliektiem ceļgaliem. Lūsijai bija nelielas smadzenes, zema piere un spēcīgi žokļi. Ar stiprajiem žokļiem viņa varēja sakošļāt daudzveidīgu augu barību. Iespējams, ka barības ieguvei izmantoja akmeņus vai nūjas.