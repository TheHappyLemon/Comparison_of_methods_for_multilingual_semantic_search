Klods Elvuds Šenons (angļu: Claude Elwood Shannon, dzimis 1916. gada 30. aprīlī, miris 2001. gada 24. februārī) bija amerikāņu matemātiķis un elektroinženieris, informācijas teorijas pamatlicējs. Dzimis Mičiganas štata mazpilsētā. 1932. gadā iestājās Mičiganas Universitātē, kur 1936. gadā ieguva bakalaura grādu elektroinženierijā un matemātikā. Vēlāk studēja elektroinženieriju Masačūsetsas Tehnoloģiju institūtā. 1937. gadā publicēja maģistra darba tēzes A Symbolic Analysis of Relay and Switching Circuits, kuru psihologs Hauards Gārdners nosaucis par "iespējams, visietekmīgāko un slavenāko maģistra darbu 20. gadsimtā". Darbā tika parādīts, ka ar releju slēgumiem iespējams risināt bula algebras uzdevumus, t.i., tas lika pamatus mūsdienu datoriem un ciparu datu pārraidei. 1940. gadā Šenons sāka strādāt Padziļināto pētījumu institūtā Prinstonā. Otrā pasaules kara laikā strādāja Bell Labs, kur nodarbojās ar uguns vadības sistēmu izstrādi un kriptogrāfiju. 1949. gadā tika publicēta Šenona un Vorena Vīvera darbs The Mathematical Theory of Communication, kas lika pamatus mūsdienu informācijas teorijai. Tajā pašā gadā tika deklasificēts un publicēts Šennona darbs Communication Theory of Secrecy Systems, kas ir viens no pamatdarbiem mūsdienu kriptogrāfijā.