Silvija Burka (dzimusi 1954. gada 4. maijā) ir bijusī Kanādas latviešu izcelsmes ātrslidotāja un treka riteņbraucēja. 1973. gadā viņa izcīnīja uzvaru Pasaules čempionātā junioriem ātrslidošanā daudzcīņā, tajā pašā gadā arī uzstādīja pasaules rekordu sprinta daudzcīņā, 1976. gadā — klasiskajā daudzcīņā. Piedalījusies trijās Olimpiskajās spēlēs (1972, 1976, 1980). 1972. gadā Saporo viņa izcīnīja 8. vietu 1000 m, 21. vietu 1500 m un 500 m sportiste tika diskvalificēta. 1976. gadā Insbrukā Burka izcīnīja 4. vietu 1000 m, 8. vietu 3000 m, 9. vietu 1500 m un 11. vietu 500 m. 1980. gadā Leikpleisidā ieņēma 7. vietu 1000 m, 9. vietu 500 m, 10. vietu 1500 m un 12. vietu 3000 m. Ar panākumiem startējusi Pasaules čempionātā. 1976. gadā ar 184,840 punktiem izcīnīja uzvaru klasiskajā daudzcīņā, 1977. gadā ar 177,115 punktiem — sprinta daudzcīņā, kā arī izcīnījusi divas bronzas (1976. gadā sprinta daudzcīņā un 1979. gadā klasiskajā daudzcīņā). Vairākas reizes uzvarējusi Kanādas čempionātā gan ātrslidošanā, gan treka riteņbraukšanā. Ar riteņbraukšanu sāka nodarboties 1976. gadā. Burkas labākais sasniegums Pasaules čempionātā treka riteņbraukšanā ir 1977. gadā izcīnītā 4. vieta sprintā. 1982. gadā sportiste uzstādīja pasaules rekordu 1 km hītā (1:14,976). 1977. gadā tikusi uzņemta Kanādas Sporta slavas zālē.