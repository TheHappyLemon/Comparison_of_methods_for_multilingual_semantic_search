Šamboras pils (franču: Château de Chambord) ir 16. gadsimtā celta renesanses stila pils, kas atrodas Francijas vidienē, Luāras un Šēras departamentā. Viena no pazīstamākajām pilīm, kas iekļautas UNESCO Pasaules mantojuma objektā Luāras ieleja. Pils cēlis Francijas karalis Fransuā I kā medību pili. Pils arhitekts ir Domeniko da Kortona, tās plānojuma izstrādē, iepējams, piedalījies Leonardo da Vinči. Pils mēbeles un iekšējais iekārtojums cieta Franču revolūcijas laikā. Kādu laiku pils bija pamesta, tomēr 19. gadsimta laikā tā tika daļēji restaurēta. Otrā pasaules kara laikā pilī atradās mākslas darbu kolekcijas no Luvras un Kompjēnas pils. Mūsdienās pils ir atvērta apskatei un to apmeklē vairāk nekā 500 000 tūristu gadā.