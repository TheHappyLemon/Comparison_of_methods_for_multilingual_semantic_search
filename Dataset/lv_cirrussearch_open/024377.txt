Pederastija ir homoseksuālas attiecības starp pieaugušu vīrieti un puisi pubertātes vai pusaudžu vecumā. Vārds cēlies no grieķu valodas vārda paiderastia, kas nozīmē "mīlestība pret puišiem". Vēsturiski pederastija daudzās kultūrās pastāvējusi to likumu un prakšu ietvaros. Attieksme pret pederastiju vēstures gaitā ir mainījusies. Atsevišķos laikos tā tika uzskatīta par cēlu praksi, ģimenes ideālu, bet citos laikos (it īpaši mūsdienās) — par noziegumu. Pederastija Eiropā visatzītākā bija 6. gadsimtā pirms mūsu ēras Atēnās. Tā eksistējusi dažādās formās — no galējas otra cilvēka pakļaušanas līdz sirsnīgai, erotiskai draudzībai. Tās vēlamās izpausmes formas Senajā Grieķijā ir bijušas par pamatu filozofiskām debatēm. Pederastijas legālais statuss vairumā pasaules valstu atšķiras no tā, vai puisis ir sasniedzis vietējo piekrišanas vecumu seksuālām darbībām. Nelegālas pederastijas formas mēdz saistīt ar pedofiliju.