Florians Cenova (kašūbu: Florian Cenôwa, poļu: Florian Ceynowa; dzimis 1817. gada 4. maijā, miris 1881. gada 26. martā) bija kašūbu nacionālās atmodas darbinieks, kašūbu folkloras vācējs un pirmās kašūbu valodas vārdnīcas autors, pēc profesijas ārsts. Dzimis amatnieka ģimenē. No 1831. līdz 1841. gadam mācījās ģimnāzijā Hojņicē. No 1841. gada līdz 1843. gadam Breslavā studēja filosofiju un medicīnu, kur piedalījās poļu literārā pulciņa darbībā. Studijas pabeidza Kēnigsbergā. 1846. gadā piedalījās pretvācu sacelšanās Starogardā Gdaņskā, par ko Berlīnē tiesāts. Tomēr, sākoties 1848. gada revolūcijai, atbrīvots, un 1851. gadā ieguvis doktora grādu medicīnā. Turpmāk strādāja kā ārsts, paralēli darbojoties kā literāts un sabiedrisks darbinieks. Kašūbu un poļu vēsturē iegājis kā kašūbu valodas rakstības ieviesējs, cīnītājs pret pārvācošanu un panslāvists.