Diāna Krūmiņa (dzimusi Diāna Dadzīte 1986. gada 4. februārī) ir latviešu vieglatlēte, startē mešanas disciplīnās. Piedalījusies 2016. gada vasaras paraolimpiskajās spēlēs, kurās bija Latvijas karognesēja atklāšanas ceremonijā. Startējot šķēpa mešanas F55/F56 medicīnas grupā, sportiste izcīnīja uzvaru ar jaunu pasaules rekordu F55 grupā — 23,26 m. Ieguva arī bronzas medaļu diska mešanā. Ar panākumiem startējusi arī citās augsta mēroga sacensībās. 2017. gada pasaules čempionātā vieglatlētikā, kas norisinājās Londonā, Dadzīte izcīnīja zelta medaļu lodes grūšanā un šķēpa mešanā. Šķēpa mešanā savā medicīnas grupā F55 Dadzīte šķēpu aizmeta 27,07 metrus tālu, uzstādot jaunu personisko un pasaules rekordu. 2019. gada Pasaules čempionātā paravieglatlētikā Dubaijā Diāna Dadzīte izcīnīja zelta medaļu šķēpa mešanā. 2020. gada vasaras paraolimpiskajās spēlēs startējot F55 ieskaites grupā diska mešanā viņa izcīnīja otro vietu, savukārt šķēpa mešanā viņa izcīnīja trešo vietu. 2017. gada 18. novembrī apbalvota ar Triju Zvaigžņu ordeņa 5. šķiru. 2022. gadā apprecējusies ar Egonu Krūmiņu.