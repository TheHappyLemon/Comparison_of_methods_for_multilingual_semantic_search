Armandu Gebuza (Armando Emílio Guebuza; dzimis 1943. gada 20. janvārī) ir Mozambikas politiķis, kurš bija Mozambikas prezidents no 2005. gada 2. februāra līdz 2015. gada 15. janvārim. Armandu Gebuza dzimis 1943. gada 20. janvārī Portugāles Austrumāfrikā. 20 gadu vecumā, īsi pēc Neatkarības kara beigām iestājās FRELIMO (Frente de Libertação de Moçambique — "Mozambikas Atbrīvošanas fronte") partijā. Kad valsts ieguva neatkarību 1975. gadā, Gebuza jau bija FRELIMO līderis. Samoras Mašela valdībā kļuva par iekšlietu ministru. Viņš izdeva rīkojumu "24 20", liekot portugāļiem atstāt Mozambiku 24 stundu laikā, ņemot līdzi tikai 20 kg bagāžas. 1980. gados pilsētu bezdarbniekus nosūtīja uz valsts ziemeļu daļas lauku rajoniem. Pēc prezidenta Žuakima Šisanu veiktās atteikšanās no sociālistiskās ekonomikas, kas iekļāva valsts uzņēmumu privatizāciju, A. Gebuza kļuva veiksmīgs un turīgs uzņēmējs, darbojoties celtniecības, eksporta un zvejniecības nozarēs. 2004. gada prezidenta vēlēšanās Armandu Gebuza kā kandidāts no FRELIMO, ieguva 63,7 % balsu. Par prezidentu viņš kļuva 2005. gada 2. februārī. 2008. gada 28. oktobrī ievēlēts uz otro termiņu. Viņa otrais termiņš beidzās 2015. gada 15. janvārī.