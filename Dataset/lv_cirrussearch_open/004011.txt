Tramvaju satiksme Ščecinā ir viens no sabiedriskā transporta veidiem, kas nodrošina pasažieru pārvadāšanu Ščecinas pilsētas robežās. Kopš 2009. gada 1. janvāra, reorganizējot "MZK Szczecin", pārvadājumus ar tramvajiem veic pašvaldības uzņēmums "Tramwaje Szczecińskie". Patlaban pasažieru pārvadājumi tiek veikti 12 tramvaju maršrutos, kuru kopējais garums 2017. gada 1. decembrī sasniedza 112,77 km. 2021. gada 31. decembrī "Tramwaje Szczecińskie" rīcībā atradās 202 tramvaju vagoni. Ščecinā atrodas 2 tramvaju depo. Tramvaja sliežu platums ir 1435 mm. Tramvaju satiksmes pirmsākumi meklējami 1879. gada 23. augustā, kad Ščecinas ielās parādījās pirmie zirgu tramvaji. Nepilnus 15 gadus vēlāk, 1896. gadā, pilsētā darbību uzsāka elektriskais tramvajs. Sākot ar 2011. gada 1. februāri pasažierus 7. tramvaju maršrutā sāka pārvadāt pirmais Polijā ražotais zemās grīdas tramvajs Pesa 120NaS. Līdz 2014. gada martam Ščecinai tika piegādāti 6 zemās grīdas tramvaji ar 5 posmiem, sastāva garums 31,82 m, kā arī 22 šī paša modeļa tramvaji ar 5 posmiem, sastāva garums 30,12 m.