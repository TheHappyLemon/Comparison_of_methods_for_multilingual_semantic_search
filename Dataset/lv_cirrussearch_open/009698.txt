Lhasa (tibetiešu: ལྷ་ས།, izrunā: [l̥ásə] vai [l̥ɜ́ːsə]; ķīniešu: 拉萨市, piņjiņs: Lāsà shì) ir prefektūras līmeņa pilsēta Ķīnā, Tibetas autonomā reģiona administratīvais centrs, bijusī Tibetas neatkarīgās valsts galvaspilsēta. Tā ir otra lielākā pilsēta pēc iedzīvotāju skaita Tibetes kalnienē aiz Sjininas, izvietojusies 3490 metrus virs jūras līmeņa un ir viena no lielpilsētām, kas pasaulē atrodas visaugstāk virs jūras līmeņa. 2015. gadā municipalitātē dzīvoja 903 tūkstoši iedzīvotāju, no kuriem aptuveni 80% ir tibetieši. Pašā pilsētas urbānajā daļā 2010. gadā bija 199159 iedzīvotāji.