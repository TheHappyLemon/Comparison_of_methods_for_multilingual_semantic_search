Eine kleine Nachtmusik (no vācu 'maza serenāde') ir austriešu komponista Volfganga Amadeja Mocarta 1787. gadā sacerēta kompozīcija kamerorķestrim. Darbs sacerēts divu vijoļu, viena alta un čella (vēl papildus var izmantot kontrabasu) ansamblim. Mocarts serenādi pabeidzis Vīnē 1787. gada 10. augustā, laikā, kad rakstīja operu Don Giovanni. Nav zināms, kāpēc viņš šo darbu sacerējis, taču visticamāk serenāde bija kāda cilvēka pasūtījums. Darbs tika publicēts 1827. gadā pēc autora nāves.