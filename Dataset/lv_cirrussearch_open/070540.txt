Dornohas katedrāle (angļu: Dornoch Cathedral) ir Skotijas Baznīcas draudzes baznīca, kas atrodas Skotijas ziemeļos, Hailendā, Dornohas pilsētā. Tā kā Skotijas Baznīca pieturas pie kalvinisma prezbiteriānisma novirziena, katedrāles nosaukums dievnamam ir tikai tradīcija. Dievnams celts 1224. gadā kā 12. gadsimtā dibinātās Keitnesas diecēzes katedrāle. 1570. gadā katedrāli nodedzināja Makeju klans (Clan Mackay). Baznīca pamazām tika atjaunota, tomēr darbi tika pabeigti tikai 1837. gadā arhitekta Viljama Berna (William Burn, 1789—1870) vadībā.