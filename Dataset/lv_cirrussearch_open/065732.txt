1859. gada Šamahi zemestrīce bija aptuveni 5,9 magnitūdas spēcīga zemestrīce, kuras epicentrs atradās netālu no Šamahi pilsētas toreizējā Šemahas guberņā Krievijas Impērijā. Lai gan zināms tikai par ap 100 bojā gājušajiem, pilsēta bija sagrauta, un guberņas centru pārcēla uz tam vēl nesagatavoto Baku un guberņu pašu pārdēvēja par Baku guberņu. Zemestrīce notika 1859. gada 27. maijā (11. jūnijā pēc jaunā stila). Epicentra nelielā dziļuma (ap 10 km) dēļ postījumi bija stipri, bet notika tikai šaurā apgabalā ap to; pēc Merkalli skalas, postījumi epicentra apkaimē sasniedza 9 balles no 12.