Dohāņas ielas sinagoga (ungāru: Dohány utcai zsinagóga, ivritā: בית הכנסת הגדול של בודפשט) jeb Lielā sinagoga (ungāru: nagy zsinagóga) ir 1859. gadā uzcelta sinagoga, kas atrodas Ungārijas galvaspilsētas Budapeštas Peštas daļā, Eržēbetvārošas rajonā. Tā ir lielākā sinagoga Eiropā un neologa jūdaisma centrs. Sinagoga celta no 1854. līdz 1859. gadam pēc Vīnes arhitekta Ludviga Ferstera (Ludwig Förster, 1797 – 1863). Darbojošās sinagogas kompleksā ietilpst arī Ungārijas ebreju muzejs, kas izvietots vietā, kurā atradās Teodora Hercla dzimtā māja, Varoņu templis, Ebreju kapsēta un Raula Vallenberga memoriālais parks. Sinagoga cieta Otrā pasaules kara laikā, tomēr netika nopostīta. 1944. gadā, holokausta laikā, tā bija daļa no Budapeštas geto.