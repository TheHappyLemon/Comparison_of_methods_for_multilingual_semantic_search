Pulse (parasti rakstīts stilizēti kā P•U•L•S•E vai p-u-l-s-e) ir britu progresīvā roka grupas Pink Floyd koncertieraksts. Ierakstīts The Division Bell Tour koncerttūres laikā; lai gan liela uzmanība pievērsta tūres piesaistītajam albumam The Division Bell, albums nozīmīgs arī ar to, ka satur pilnu The Dark Side of the Moon koncertizpildījumu. Tāpat kā koncerttūri, arī albumu atbalstīja mašīnbūves uzņēmums Volkswagen. Viņi arī izdeva speciālu automašīnas modeli, kuram tika dots nosaukums "Golf Pink Floyd". Būtībā tas daudz neatšķīrās no parastā Golf modeļa, taču tam bija augstākas kvalitātes stereosistēma un, pēc Deivida Gilmora pieprasījuma, arī Volkswagen dabai draudzīgākais pieejamais dzinējs. Bija plānots 1996. gadā izdot šīs automašīnas īpašo versiju, taču tas tika atcelts. Kritiķi šo albumu novērtējuši vēl vēsāk nekā iepriekšējo koncertierakstu - Delicate Sound of Thunder, taču šis izdevums sasniedza daudz labākus pārdošanas rezultātus, galvenokārt pateicoties The Dark Side of the Moon.