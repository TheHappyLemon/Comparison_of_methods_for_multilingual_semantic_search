1980.—1981. gada Nacionālās basketbola asociācijas sezona bija 35. NBA sezona. Šajā sezonā piedalījās 23 komandas (visas no ASV). Šajā sezonā līgai pievienojās Dalasas "Mavericks". Par NBA čempioniem kļuva Bostonas "Celtics" spēlētāji, kas sešu spēļu finālsērijā pieveica Hjūstonas "Rockets" ar 4—2. Finālsērija ilga no 5. maija līdz 14. maijam. Par regulārās sezonas vērtīgāko spēlētāju tika atzīts Džūljuss Īrvings ("76ers"), par finālsērijas vērtīgāko tika atzīts Sedriks Maksvels ("Celtics"), savukārt Edrians Dentlijs ("Jazz") bija sezonas rezultatīvākais spēlētājs. 1980. gada NBA drafts notika 1980. gada 10. jūnijā, tajā Goldensteitas "Warriors" ar pirmo numuru izvēlējās Džo Bariju Kerolu. 31. NBA Visu zvaigžņu spēle notika Richfield Coliseum arēnā pie Klīvlendas. Tajā Austrumu komanda uzvarēja Rietumus ar 123–120. Par spēles vērtīgāko spēlētāju tika atzīts Bostonas "Celtics" spēlētājs Neits Ārčibalds.