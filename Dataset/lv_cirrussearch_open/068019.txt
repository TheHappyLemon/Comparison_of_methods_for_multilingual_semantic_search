Ričards Volijs Entonijs Kērtiss (angļu: Richard Whalley Anthony Curtis, dzimis 1956. gada 8. novembrī) ir britu kinorežisors, scenārists un producents. Kērtiss ir viens no britu vispazīstamākajiem komēdiju scenāristiem. Īpašu ievērību ir guvušas romantiskās komēdijas ar Kērtisa sarakstītajiem scenārijiem, kā "Četras kāzas un vienas bēres" (1994), "Notinghilla" (1999), "Bridžitas Džonsas dienasgrāmata" (2001), "Tāda ir mīlestība" (2003), "Bridžita Džonsa. Saprāta robeža" (2004), "Ir laiks" (2013) un "Vakardien..." (Yesterday, 2019). Bijis arī scenārija autors kara filmai "Kara zirgs" (2011). Bijis arī tādu televīzijas seriālu scenārists kā "Melnā čūska" (1983—1989), "Misters Bīns" (1990—1995) un The Vicar of Dibley (1994—2007). 2007. gadā Kērtiss no Britu Kino un televīzijas mākslas akadēmijas saņēma BAFTA Fellowship balvu par mūža ieguldījumu. Par filmu "Četras kāzas un vienas bēres" nominēts Amerikas Kinoakadēmijas balvai kategorijā "Labākais oriģinālscenārijs". Nominēts arī divām BAFTA kino balvām un Zelta globusa balvām.