Janica Kosteliča (horvātu: Janica Kostelić; dzimusi 1982. gada 5. janvārī Zagrebā, Horvātijā) ir bijusī horvātu kalnu slēpotāja, viena no visu laiku labākajām kalnu slēpotājām, četrkārtējā olimpiskā un pieckārtējā Pasaules čempione. Viņas vecākais brālis Ivica Kosteličs arī ir kalnu slēpotājs, Olimpisko spēļu medaļnieks, bet abu treneris ir tēvs Ante Kosteličs. Olimpiskajās spēlēs J. Kosteliča debitēja 16 gadu vecumā Nagano 1998. gadā, sasniedzot augstāko 8. vietu kombinācijā. Kopš 1999. gada piedalījās Pasaules kausa posmos. Nākamajās Olimpiskajās spēlēs viņa kļuva par Horvātijas ziemas sporta pirmo medaļnieci un vienlaikus visu laiku vistitulētāko sportisti: 2002. gada Olimpiskajās spēlēs Soltleiksitijā viņa izcīnīja 3 zelta un vienu sudraba medaļu. Nākamajās Olimpiskajās spēlēs 2006. gadā Turīnā viņa pievienoja vēl vienu zelta un vienu sudraba medaļu, līdz ar to J. Kosteliča ir vienīgā kalnu slēpotāja, kam pieder 4 Olimpiskās zelta medaļas. Brālis un māsa Kosteliči kopā ir izcīnījuši 9 Olimpiskās medaļas, no 10, ko vispār sakrājuši neatkarīgās Horvātijas sportisti ziemas olimpiskajās spēlēs. Bez 6 Olimpiskajām medaļām J. Kosteličas īpašumā ir 5 zelta medaļas, kas izcīnītas Pasaules čempionātos 2003. un 2005. gadā, kā arī viņa ir trīskārtēja Pasaules kausa kopvērtējuma uzvarētāja (2001., 2003. un 2006. gadā). Vairākas reizes karjeras laikā viņu piemeklējušas nopietnas traumas, piemēram, visu 2004. gada sezonu izlaida dēļ ceļa traumas. Pēc uzvaras Pasaules kausa 2005.-2006. gada sezonas kopvērtējumā J. Kosteliča veselības problēmu dēļ pārtrauca profesionāli slēpot un 2007. gada 19. aprīlī, tikai 25 gadu vecumā, oficiāli paziņoja par sportistes karjeras beigām.