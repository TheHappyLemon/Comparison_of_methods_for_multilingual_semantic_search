Two Arabian Knights ir 1927. gada ASV mēmā filma, komēdija. Filmas režisors ir Luiss Mailstouns, galvenās lomas atveido Viljams Boids, Mērija Astore un Luiss Volheimss. Viens no filmas producentiem ir Hovards Hjūzs. Luiss Mailstouns par filmu ieguva Kinoakadēmijas balvu pirmajā balvas pasniegšanas ceremonijā nominācijā "Labākais režisors (komēdija)", kas ir vienīgā reize balvas pasniegšanas vēsturē, kad bija atdalītas filmas pēc žanriem. Filma ilgu laiku tika uzskatīta par pazudušu, to pēc Hovarda Hjūza nāves atrada viņa privātajā filmu kolekcijā. Filmas lente tika nodota restaurācijā kopā ar citām par pazudušām uzskatītām Hjūza producētajām filmām The Racket (1928) un The Mating Call (1928), ko arī atrada Hjūza kolekcijā.