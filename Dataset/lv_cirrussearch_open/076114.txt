Šis raksts ir par mūziķi. Par upi skatīt rakstu Pinka (upe). Pink jeb P!nk (īstajā vārdā Alesija Beta Mūra, angļu: Alecia Beth Moore) ir divas Grammy balvas ieguvusī ASV mūziķe, dziesmu tekstu autore un mūzikas producente. Vispasaules popularitāti mūziķe Pink ieguva pēc sava pirmā veiksmīgā singla "There You Go" izdošanas 2000. gadā. Singls sasniedza Billboard Hot 100 7. vietu, kas priekš debijas bija lielisks rezultāts. Kopumā mūziķe visā pasaulē ir pārdevusi vairāk kā 30 miljonus albumu. Tajā pašā gadā Pink izdeva arī savu debijas studijas albumu "Can't Take Me Home", kurš pārsvarā bija R&B žanra albums. Otro studijas albumu ar nosaukumu "Missundaztood" Pink izdeva 2001. gadā, kurā pārsvarā bija Popmūzikas žanra dziesmas. Albums guva milzīgu popularitāti visā pasaulē. No šī albuma tika izdoti tādi pazīstami singli kā "Get The Party Started", "Just Like a Pill" un "Don't Let Me Get Me". 2003. gadā novembrī sekoja trešais studijas albums "Try This", kura pārdošanas rādītāji vairs ne tuvu nebija tik labi, kā pirmajiem diviem mūziķes studijas albumiem, tomēr vairums kritiķu albumu novērtēja pārsvarā pozitīvi. Pēc nelielas atpūtas no muzikālās karjeras, 2006. gada aprīlī Pink klajā laida ceturto studijas albumu ar visnotaļ atbilstošu nosaukumu "I'm Not Dead". Tāpat kā iepriekšējie albumi, arī šis ieguva pozitīvu kritiķu novērtējumu, bet neskatoties uz to, šis ieraksts albumu topos ilgi neuzkavējās. Tomēr 2007. gadā albuma nosacīto neveiksmi apturēja singlu "U + Ur Hand" un "Who Knew" veiksme un albuma pārdošanas rādītāji atkal sāka uzlaboties. Pink piektais studijas albums "Funhouse" tika izdots 2008. gada oktobrī un iekļāva līdz šim veiksmīgāko mūziķes singlu "So What", kurš pirmo reizi nodrošināja Pinkai pirmo vietu Billboard Hot 100 topā. Arī otrais singls no piektā studijas albuma "Sober" guva ievērības cienīgus pārdošanas rezultātus un sasniedza Billboard Hot 100 15. vietu.