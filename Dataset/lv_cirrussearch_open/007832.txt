Skaties arī jēdzienu ar līdzīgu nosaukumu: Kaldera kauss. Kaldera balva tiek piešķirta NHL labākajam sezonas debitantam. Balva nosaukta Frenka Kaldera vārdā - bijuša NHL prezidenta no tās dibināšanas 1917. gadā līdz viņa nāvei 1943. gadā. Kaldera kauss pirmo reizi tika pasniegts tikai 1936-37 gada NHL sezonā. Visvairāk reizes to ieguvusi Toronto "Maple Leafs" - 9 reizes, bet 8 reizes to iegūt izdevies Ņujorkas "Rangers" un Bostonas "Bruins", 6 reizes to ieguvušas Čikāgas "Blackhawks" un Monreālas "Canadiens". Kaut gan pirmā sezona viņam bija ļoti veiksmīga, tomēr Veins Greckis neieguva Kaldera kausu 1980. gadā. Tā kā viņš iepriekšējās sezonas bija spēlējis Pasaules hokeja asociācijā, viņš pēc noteikumiem nevarēja iegūt kausu. Viena no interesantākajām cīņām par šo balvu notika 2005-06 sezonā, kad, sezonu pēc NHL lokauta par šo balvu sacentās 2004. un 2005. gada drafta pirmie numuri, Aleksandrs Ovečkins un Sidnijs Krosbijs, kā arī Dions Fanefs.