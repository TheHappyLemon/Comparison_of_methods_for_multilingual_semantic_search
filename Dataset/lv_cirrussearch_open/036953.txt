Sporting Clube de Braga ir Portugāles sporta klubs no Bragas pilsētas. Sporta kluba populārākā komanda ir futbola komanda, kura mājas spēles aizvada Estádio Municipal de Braga stadionā, kurš tika uzbūvēts 2004. gada Eiropas čempionāta futbolā vajadzībām. No Portugāles turnīriem Braga uzvarējusi 1965.—1966., 2015.—2016. un 2020.—2021. gada Portugāles kausā, divreiz Portugāles līgas kausā. 2000. gados klubs pakāpeniski kļuva par vienu no Portugāles panākumiem bagātākajiem klubiem aiz Portugāles «lielā trijnieka» (Lisabonas "Benfica", FC Porto un Lisabonas "Sporting") un guvis panākumus dažādos Eiropas turnīros, ieskaitot uzvaru pēdējā UEFA Intertoto kausā 2008. gadā (vienīgais Portugāles klubs ar šādu panākumu) un UEFA Eiropas līgas fināla sasniegšanu 2011. gadā. Pirmoreiz noslēdzot Portugāles čempionāta sezonu otrajā vietā 2009.—2010. gada sezonā, Braga pirmoreiz iekļuva UEFA Čempionu līgas grupu turnīrā, izslēdzot Celtic un Sevilla komandas. Braga kvalificējās grupu turnīram arī 2012.—2013. gada sezonā, izslēgšanas kārtā pārspējot Udinese.