Taisons Gejs (angļu: Tyson Gay; dzimis 1982. gada 9. augustā Leksingtonā, Kentuki, ASV) ir amerikāņu vieglatlēts, sprinteris, skrien 100 un 200 metru distancēs. Viņa personiskais rekords 100 metru distancē ir 9,69 sekundes (ASV rekords, otrs visu laiku ātrākais rezultāts šajā distancē), bet 200 metros — 19,58 s. 2007. gada pasaules čempionātā T. Gejs kļuva par čempionu gan 100 m, gan 200 metru distancēs, finišu sasniedzot attiecīgi pēc 9,85 un 19,76 sekundēm. 200 metru distancē sasniegtais rezultāts bija arī jauns čempionāta rekords. Piedalījies trijās olimpiskajās spēlēs (2008, 2012, 2016). 2012. gadā Londonā izcīnījis sudrabu ASV izlases sastāvā 4×100 metru stafetē. 2013. gada jūnijā tika paziņots, ka T. Geja dopinga analīzes ir bijušas pozitīvas un sportists tiks diskvalificēts. Pēc sportista diskvalifikācijas ASV komandai tika atņemtas 2012. gada Londonas olimpiskajās spēlēs 4×100 metru stafetē izcīnītās sudraba medaļas. 2015. gadā pēc diskvalifikācijas izciešanas T. Gejs atgriezās sacensību apritē un piedalījās 2015. gada pasaules čempionātā un 2016. gada olimpiskajās spēlēs Riodežaneiro. ASV olimpiskā stafetes komanda finišēja trešajā pozīcijā 4×100 metru stafetē, taču arī šoreiz T. Gejam olimpisko medaļu neizdevās iegūt, jo komanda tika diskvalificēta par pārkāpumu stafetes kociņa nodošanā.