Alonzo Hārdings Mournings (angļu: Alonzo Harding Mourning, Jr.; dzimis 1970. gada 8. februārī) ir bijušais amerikāņu basketbolists, spēlējis centra pozīcijā, bijis ASV basketbola izlases dalībnieks. Spēlējis NCAA, kur pārstāvēja Džordžtaunas universitātes basketbola komandu "Hoyas". 1992. gada NBA draftā Mourningu Šarlotas "Hornets" izraudzījās pirmajā kārtā ar kopējo otro kārtas numuru. "Hornets" sastāvā viņš aizvadīja trīs sezonas, kuru laikā iekļuva simboliskajā debitantu pirmajā izlasē, kā arī aizvadīja savu pirmo Visu zvaigžņu spēli 1995. gadā (viņš gan tika iebalsots arī 1994. gada Visu zvaigžņu spēlē, tomēr tajā nespēlēja). Pēc tam Mournings septiņas sezonas pārstāvēja Maiami "Heat" komandu. Viņš izlaida 2002.—2003. gada sezonu nieru slimības dēļ. 2003. gadā spēlētājs parakstīja līgumu ar Ņūdžersijas "Nets", tomēr tā paša gada novembrī viņš paziņoja par karjeras beigšanu, taču 2004. gadā atsāka trenēties un piedalīties spēlēs. 2005. gada martā Mournings atgriezās "Heat" sastāvā. Kopā ar klubu viņš 2006. gadā izcīnīja NBA čempiontitulu. 2009. gada janvārī viņš paziņoja par karjeras beigšanu. Karjeras laikā tika iekļauts līgas simboliskajā pirmajā un otrajā izlasē, tika iebalsots septiņās Visu zvaigžņu spēlēs (spēlēja četrās). ASV basketbola izlases sastāvā ir izcīnījis zeltu 2000. gada vasaras olimpiskajās spēlēs, kā arī zeltu 1994. un bronzu 1990. gada Pasaules čempionātā.