Šis raksts ir par salu. Par igauņu komponisti skatīt rakstu Mīna Herma. Herma (angļu: Herm, gērnsiešu:Haerme) ir viena no Normandijas salām Apvienotās Karalistes Kroņa īpašumā Gērnsijā. Tā ir 2 km² liela apdzīvota sala starp Gērnsijas salu rietumos un Sarku austrumos. Herma ir mazākā Normandijas sala ar pastāvīgiem iedzīvotājiem, tai ir savs karogs un ģerbonis. Salā, kuras galvenais ienākumu avots ir tūrisms, atrodas vairāki aizvēsturiski arheoloģijas pieminekļi. Hermā aizliegti automobiļi un velosipēdi. Vietējiem iedzīvotājiem atļauts pārvietoties ar kvadricikliem un traktoriem.