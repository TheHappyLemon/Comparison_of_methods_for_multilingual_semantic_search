Isikula apgabals (kirgīzu: Ысык-Көл облусу) ir viena no Kirgizstānas pirmās pakāpes administratīvajām vienībām. Izvietojusies valsts ziemeļaustrumos ap Isikula ezeru. Ziemeļos robežojas ar Kazahstānas Almati apgabalu, austrumos — Ķīnas Siņdzjanas Uiguru autonomo reģionu, dienvidos — Narinas apgabalu, rietumos — Čujas apgabalu. Apgabala centrs ir Karakola; citas lielākās pilsētas ir Balikči un Čolponata. Iedzīvotāju lielākā daļa ir kirgīzi (86,2%; 2009) un krievi (8,0%), kā arī kazahi (1,5%) u.c. Ģeogrāfiski apgabals aizņem starpgrēdu Isikula ieplaku, kurā izvietojies Isikula ezers, kā arī Tjanšana ziemeļu nogāzi un tā atzarus. Apgabala austrumu galā uz robežas ar Ķīnu paceļas 7439 m augstā Dženiša smaile (bijusī Uzvaras smaile). Apgabals pirmoreiz izveidots 1938. gadā kā Isikula apvidus (Иссык-Кульский округ), 1939. gadā pārdēvēts par apgabalu. Likvidēts 1959. gadā, teritoriju reorganizējot par republikas pakļautības rajoniem. Apgabals atjaunots 1970. gadā; no 1988. līdz 1990. gadam tam bija pievienota lielākā daļa likvidētā Narinas apgabala.