Barisavas BATE (baltkrievu: ФК БАТЭ Барысаў; krievu: ФК БАТЭ Борисов) ir profesionāls Baltkrievijas futbola klubs no Barisavas, kas spēlē Baltkrievijas futbola čempionāta Augstākajā līgā. Klubs ticis dibināts 1973. gadā, 1984. gadā likvidēts, bet 1996. gadā atkal atjaunots. Kopš 2014. gada mājas spēles aizvada jaunuzceltajā Borisov-Arena stadionā, kurā ir 13 126 skatītāju vietas. BATE futbolisti 15 reizes ir kļuvuši par Baltkrievijas čempioniem, izcīnot titulu 13 gadus pēc kārtas (2006—2018). Klubs četras reizes ir izcīnījis arī Baltkrievijas kausu, kā arī septiņas reizes uzvarējis Baltkrievijas superkausā. Šis ir pirmais klubs Baltkrievijā, kas kvalificējies UEFA Čempionu līgas un UEFA Eiropas līgas grupu turnīriem. No 2015. gada februāra līdz 2017. gadam klubu pārstāvēja Latvijas izlases spēlētājs Kaspars Dubra.