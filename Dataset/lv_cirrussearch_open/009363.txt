Dveins Maikls Kārters (angļu: Dwayne Michael Carter, Jr.; dzimis 1982. gada 27. septembrī Ņūorleānā, Luiziānas štatā, ASV), plašāk pazīstams kā Lil Wayne, ir amerikāņu reperis. 9 gadu vecumā viņš pievienojās Cash Money Records ierakstu kompānijai, kļūdams par tās jaunāko dalībnieku. 1997. gadā viņš pievienojās grupai Hot Boys, tajā pašā gadā tika izdots viņu debijas albums Get It How U Live!. Lielākos panākumus mūziķis guva ar grupas 1999. gadā izdoto Guerrilla Warfare albumu. Vēl 1999. gadā Lil Wayne izdeva soloalbumu Tha Block Is Hot, kas tika sertificēts ar platīna disku par pārdotām vairāk nekā 1 miljonu kopiju ASV. Viņa līdz šim veiksmīgākais albums ir Tha Carter III, kas tika izdots 2008. gadā, un pirmajā nedēļā tika pārdots 1 miljons albuma kopiju ASV. Tas ieguva Grammy balvu kā gada labākais repa albums. 2010. gadā mākslinieks izdeva savu pirmo roka albumu Rebirth, kas gan saņēma negatīvu kritiķu vērtējumu. 2011. gada augusta beigās ir izdots viņa devītais studijas albums Tha Carter IV un tas ir pirmais pēc cietumsoda izciešanas.