Aļģirds Žiljēns Greims (franču: Algirdas Julien Greimas, dzimis kā Aļģirds Juļus Greims (lietuviešu: Algirdas Julius Greimas) 1917. gada 9. martā, miris 1992. gada 27. februārī) bija lietuviešu/franču semiotiķis. Viens no Parīzes semiotikas skolas dibinātājiem. Pētījis arī mitoloģiju. Dzimis Tulā, lietuviešu ģimenē, tēvs — skolotājs. 1919. gadā ģimene atgriezās Lietuvā. 1934. gadā pabeidza ģimnāziju Marijampolē. Pēc tam studēja tieslietas Vītauta Dižā Universitātē Kauņā. No 1936. līdz 1939. gadam studēja valodniecību Grenobles Universitātē. Sākoties Otrajam pasaules karam, atgriezās Lietuvā. No 1944. gada — atkal studēja Francijā, kur 1949. gadā aizstāvēja doktora grādu Sorbonā. Pasniedza Aleksandrijas, Ankaras, Stambulas un Puatjē Universitātē. No 1965. gadā kļuva par pasniedzēju Sociālo zinātņu augstākajā skolā (École des Hautes Études en Sciences Sociales) un strādāja tur gandrīz 25 gadus. Miris Parīzē, apglabāts Kauņā, Petrašūnu kapsētā.