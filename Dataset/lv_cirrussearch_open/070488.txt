"Silkvuda" (angļu: Silkwood) ir 1983. gada ASV biogrāfiska drāmas filma, kuras režisors ir Maiks Nikolss. Filmā galvenās lomas atveido Merila Strīpa, Kurts Rasels un Šēra. Filma balstīta uz žurnāla Rolling Stone rakstnieka un aktīvista Hauarda Kona grāmatu Who Killed Karen Silkwood?, kas stāsta par trauksmes cēlājas Kārenas Silkvudas dzīvi. Strādājot plutonija attīrīšanas rūpnīcā, viņa atklāja, ka darbiniekus apdraud radiācija un ka uzņēmums nedara visu iespējamo, lai to novērstu. Filmas "Silkvuda" pirmizrāde notika 1983. gada 14. decembrī un to izplatīja 20th Century Fox. Filma saņēma pozitīvas kritiķu atsauksmes un bija finansiāli veiksmīga, nopelnot 35,6 miljonus ASV dolāru. Filmu nominēja Amerikas Kinoakadēmijas balvai piecās kategorijās, tai skaitā kategorijās "Labākā aktrise galvenajā lomā" (Strīpa), "Labākā aktrise otrā plāna lomā" (Šēra) un "Labākais režisors". Filmu nominēja arī piecām Zelta globusa balvām, Šērai saņemot to kategorijā "Labākā otrā plāna aktrise". Tīmekļa vietnē Rotten Tomatoes filmai ir 76% vērtējums.