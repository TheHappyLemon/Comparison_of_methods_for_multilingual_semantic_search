Bons Skots (angļu: Bon Scott, pilnajā vārdā Ronalds Belfords Skots (Ronald Belford Scott); dzimis 1946. gada 9. jūlijā, miris 1980. gada 19. februārī) bija skotu izcelsmes austrāliešu roka mūziķis, labāk zināms kā Austrālijas smagā roka grupas AC/DC vokālists no 1974. gada līdz viņa nāvei 1980. gadā. Dzimis Forfārā, Skotijā, pirms pārcelšanās uz dzīvi Melburnā, Austrālijā, arī dzīvojis Kirriemuīrā, Skotijā. Melburnā Bons Skots ar ģimeni dzīvoja Sanšainas priekšpilsētā, līdz pārcēlās uz dzīvi Frīmantlē Austrālijas rietumos. Skots savu pirmo grupu The Spectors dibināja 1964. gadā un kļuva par grupas bundzinieku un laiku pa laikam bija arī grupas galvenais dziedātājs. Viņš bija arī mākslinieks vairākās citās grupās kā The Valentines, Fraternity, līdz aizstāja grupas AC/DC galveno vokālistu Deivu Evansu 1974. gadā. 2004. gada jūlijā žurnāls Classic Rock Skotu novērtēja kā labāko 100 Greatest Frontmen Of All Time sarakstā. Savukārt žurnāls Hit Parader 2006. gada visu laiku labākā smagā roka vokālistu top 100 sarakstā Skotu atzina par 5. labāko. Grupas AC/DC popularitāte pieauga 1970. gados, sākotnēji Austrālijā, vēlāk arī visā pasaulē. Viņu 1979. gada albums Highway To Hell ASV sasniedza top 20, un grupa ieguva komerciālu izrāvienu. Tomēr 1980. gada 19. februārī Skots mira pēc nakts Londonā. Grupa AC/DC uz īsu laiku izjuka, taču tā ātri pieņēma jauno vokālistu Braianu Džonsonu no britu glemroka grupas Geordie. AC/DC sekojošais albums Back in Black tika izdots 5 mēnešus pēc Skota nāves. Tas kļuva par visu laiku otro pārdotāko mūzikas albumu vēsturē.