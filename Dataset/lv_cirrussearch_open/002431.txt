Padomju Sociālistisko Republiku Savienība (PSRS) (krievu: Союз Советских Социалистических Республик (CCCP)) bija sociālistiska federatīva lielvalsts (PSR savienība), kas pastāvēja Eirāzijas ziemeļos no 1922. līdz 1991. gadam. Izveidojās pēc Krievijas pilsoņu kara, sabrūkot Krievijas Republikai un visai varai koncentrējoties boļševiku partijas rokās. 1922. gada beigās federatīvā valstī apvienojās formāli suverēnas valstis Krievijas SFPR, Ukrainas SPR, Baltkrievijas SPR un Aizkaukāza SFPR, reālajai varai paliekot Maskavas centrālās valdības rokās. Padomju Savienība 1940. gada 17. jūnijā okupēja Latviju, nelikumīgi izveidojot Latvijas PSR, kuru anektēja 1940. gada 5. augustā. 1991. gada 6. septembrī PSRS bija spiesta no jauna atzīt Latvijas neatkarību. 1936. gada PSRS Konstitūcija valsts iekārtu definēja kā proletariāta diktatūru, 1961. gadā tika pasludināta pārēja uz "visas tautas valsti", bet 1977. gada konstitūcija PSRS definēja kā attīstītā sociālisma valsti, kuras mērķis ir komunisma ieviešana.