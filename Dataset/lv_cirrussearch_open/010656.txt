National Polar-orbiting Operational Environmental Satellite System jeb NPOESS) bija ASV Zemes laikapstākļu, atmosfēras, okeānu, virsmas un tuvā kosmosa novērošanas pavadoņu sistēmas projekts, kas tika uzsākts 1994. gadā, bet atcelts 2010. Sistēmu kopīgi izstrādāja NASA, NOAA un Aizsardzības departaments un tam būtu jāaizstāj novecojušās sistēmas: DMSP (Aizsardzības departamenta) un POES (NOAA). 1994. gadā Klintona administrācijas Nacionālais veiktspējas pārskats (National Performance Review) secināja, ka eksistējošās polāro orbītu Zemes meteoroloģisko pavadoņu sistēmas būtu efektīvāk apvienot vienā sistēmā. Apvienošanas plāns tika iesniegts Kongresam 1994. gada maijā un prezidents to apstiprināja. NPOESS projektu vadīja Integrated Program Office (IPO), kura ietilpa Tirdzniecības departamenta NOAA Nacionālajā vides pavadoņu, datu un informācijas dienestā NESDIS (National Environmental Satellite, Data and Information Service). IPO tika dibināts 1994. gada 3. oktobrī un tajā ietilpa personāls no Aizsardzības departamenta, Tirdzniecības departamenta un NASA. No Aizsardzības departamenta primārā atbildīgā organizācija bija Gaisa spēki. Projekta primārais kontraktors bija Northrop Grumman Aerospace Systems (NGAS), kurš bija atbildīgs par kosmisko aparātu platformu (T430) un apakškontraktoru pārvaldi. Instrumentus izgatavoja Raytheon, Ball Aerospace & Technologies un Boeing. Pirmo NPOESS pavadoni C1 jeb Charlie 1 bija plānots palaist orbītā 2013. gadā. Projekta ietvaros bija paredzēts līdz 2026. gadam palaist sešus kosmiskos aparātus. Lai nodrošinātu datu nepārtrauktību starp iepriekšējiem Zemes novērošanas pavadoņiem un jauno sistēmu, kā arī lai pārbaudītu jaunos instrumentus, tika sagatavots kosmiskais aparāts NPOESS Preparatory Project (NPP), kuru izgatavoja Ball un orbītā palaida 2011. gadā. 2006. gadā projekts tika pārskatīts un no projekta izņemti vairāki instrumenti. Pavadoņu skaits tika samazināts līdz četriem. Problēmas sagādāja arī citu instrumentu izstrāde. 2010. gada 1. februārī Baltais Nams paziņoja, ka NPOESS partnerība tiek atcelta termiņu un izmaksu pārsniegšanas, kā arī trīs aģentūru pārvaldības problēmu dēļ. Nolemts, ka paralēli tiks izstrādātas divas polāro orbītu sistēmas militāriem un civilajiem lietotājiem: NOAA/NASA sistēma nosaukta par Joint Polar Satellite System (JPSS). JPSS-1 pavadoni izgatavo Ball Aerospace & Technologies. Aizsardzības departamenta sistēma nosaukta par Defense Weather Satellite System (DWSS), kuru izgatavo Northrop Grumman. Abas sistēmas izmantos kopēju zemes sistēmu, kuru izgatavo Raytheon