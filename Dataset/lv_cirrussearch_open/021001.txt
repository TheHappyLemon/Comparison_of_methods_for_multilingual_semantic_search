"Kultūras pieminekļi Vikipēdijā" (angļu: Wiki Loves Monuments) ir ikgadējs starptautisks fotokonkurss, kas septembrī notiek visā pasaulē. To rīko Vikipēdijas kopienas dalībnieki. Konkursa dalībnieki uzņem vēstures pieminekļu un kultūras mantojuma objektu attēlus savā reģionā un augšupielādē tos Wikimedia Commons. Šī pasākuma mērķis ir izcelt dalībvalstu kultūras mantojuma objektus. Pirmais Wiki Loves Monuments konkurss notika 2010. gadā Nīderlandē. Nākamajā gadā tas izpletās arī uz citām Eiropas valstīm un saskaņā ar Ginesa Rekordu grāmatu 2011. gada konkurss pārspēja reģistrēto pasaules rekordu kā lielākais fotokonkurss. 2012. gadā konkurss izpletās ārpus Eiropas, notiekot 35 dalībvalstīs. 2016. gadā konkursu atbalstīja UNESCO un tajā piedalījās 10 700 dalībnieki no 43 valstīm, iesniedzot 277 000 attēlus. Latvijā konkurss pirmoreiz notika 2015. gadā, un tajā dalībnieki iesniedza 3537 fotogrāfijas.