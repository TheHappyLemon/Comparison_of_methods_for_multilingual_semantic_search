Racing Club de Lens (raːsə klŭb də lɑ̃s), biežāk zināms kā RC Lens vai vienkārši Lens, ir Francijas futbola klubs no valsts ziemeļdaļas pilsētas Lansas Padekalē departamentā. 2020.—2021. gada sezonā spēlēs Francijas 1. līgā. Mājas spēles aizvada Stade Bollaert-Delelis stadionā. Tā iesauka sang et or (latviešu: asinis un zelts) nāk no tā tradicionālajam krāsām. RC Lens principiālākie sāncenši ir ziemeļu kaimiņi Lilles LOSC, ar ko tie tiekas ziemeļu derbijā. 1997.–1998. gada sezonā klubs pirmo un vienīgo reizi uzvarēja Francijas čempionātā. Trīs reizes komanda ir spēlējusi Francijas kausa finālā, kā arī vienu reizi uzvarēts Francijas līgas kausa izcīņā.