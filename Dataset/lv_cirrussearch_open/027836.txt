Prado muzejs (spāņu: Museo del Prado) ir Spānijas Nacionālais mākslas muzejs, kas atrodas Spānijas galvaspilsētā Madridē. Muzejā ir izvietota viena no Eiropas lielākajām mākslas darbu kolekcijām no 12. gadsimta sākuma līdz 19. gadsimta sākumam. Muzejs ir nodibināts 1819. gadā kā gleznu un skulptūru muzejs. Pēc 2013. gada datiem tas viena gada laikā tika apmeklēts vairāk kā 2,3 miljonus reižu, un tas ir astoņpadsmitais populārākais mākslas muzejs pasaulē pēc apmeklētāju skaita. Muzeja kolekcija sastāv no vairāk kā 7600 gleznām, 1000 skulptūrām, 4800 grāmatām, 8200 zīmējumiem un skicēm, kā arī muzeja krātuvē ir izvietots liels skaits vēsturisku dokumentu. 2012. gadā muzejā bija izstādīti apmēram 1300 darbi, vairāk kā 3100 darbu bija izstādīti muzeja filiālēs vai citos mākslas muzejos, bet pārējie darbi atrodas krātuvē. Muzejā ir izstādīti Fransisko Gojas, Djego Velaskesa, El Greko, Ticiāna, Pītera Paula Rubensa un Hieronīma Bosa darbi. Viens no muzeja vērtīgākajiem eksponātiem ir Djego Velaskesa darbs "Galminieces".