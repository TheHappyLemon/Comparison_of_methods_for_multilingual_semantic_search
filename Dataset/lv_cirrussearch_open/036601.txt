Masačūsetsa (angļu: Massachusetts, izrunā: [ˌmæsəˈtʃuːsɪts]), oficiāli Masačūsetsas Sadraudzība (Commonwealth of Massachusetts), ir viens no Amerikas Savienoto Valstu 50 štatiem, kas atrodas ASV ziemeļaustrumos, Jaunanglijas reģionā. Masačūsetsa robežojas ar Konektikutas, Ņūhempšīras, Ņujorkas, Rodailendas un Vērmontas štatiem, kā arī ar Atlantijas okeānu. Štats nosaukts masačūsetsu cilts, teritorijas pirmiedzīvotāju, vārdā. Štata administratīvais centrs ir Bostona. Vairāk nekā 80% štata iedzīvotāju dzīvo Bostonas aglomerācijā. 2017. gadā Masačūsetsā dzīvoja 6,86 miljoni cilvēku.