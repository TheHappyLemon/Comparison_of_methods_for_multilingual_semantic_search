Skota (angļu: Scott Base) ir Jaunzēlandes polārstacija Rosa salā Antarktīdas piekrastē. Izvietota Prampointa ragā salas dienvidu galā Hatpointa pussalā 3 km no amerikāņu polārstacijas Makmerdo. Nosaukta par godu izcilajam britu polārpētniekam Robertam Skotam. Polārstacija uzbūvēta 1956./1957. gadu vasaras sezonā un sākotnēji nebija paredzēta ilgtermiņa lietošanai bet tikai kā Sadraudzības Transantarktiskās ekspedīcijas bāze un Starptautiskā ģeofizikas gada pētījumu atbalsta punkts. Stacija tika izveidota no Jaunzēlandē un Austrālijā izgatavotiem gataviem moduļiem un ar kuģi attransportētas un Rosa salu. Stacija sastāvēja no sešām savstarpēji ar apjumtām ejām savienotām ēkām un diviem atsevišķiem moduļiem ar magnometrisku un seismogrāfisku aparatūru. Stacija oficiāli tika atklāta 1957. gada 20. janvārī. 1976./1977. gadu sezonā tika veikta pirmā plašākā stacijas rekonstrukcija, kad tika nomainīta lielākā daļa stacijas ēku. 2005. gadā tika uzbūvēta 1800 m² apsildāma divstāvu ēka. Stacijā vasaras sezonā vienlaicīgi var uzturēties līdz 85 cilvēku un gada laikā dažādu projektu ietvaros staciju apmeklē līdz pat 375 cilvēkiem.