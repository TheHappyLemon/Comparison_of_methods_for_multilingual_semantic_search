Bolīvijas futbola izlase ir nacionālā futbola komanda, kas pārstāv Bolīvijas valsti starptautiskās futbola sacensībās. Bolīvijas futbola izlasi pārvalda Bolīvijas Futbola federācija. Savu pirmo spēli izlase aizvadīja 1926. gadā pret Čīli. Bolīvijas izlase vienmēr ir bijusi viena no vājākajām CONMEBOL izlasēm un Pasaules čempionātu finālturnīros tā ir piedalījusies tikai 3 reizes. 1930. gadā tā kļuva par vienu no tām 13 izlasēm, kas piedalījās pirmajā Pasaules čempionātā. Vēl izlase ir spēlējusi arī 1950. gada čempionātā, un pagaidām pēdējo reizi — 1994. gada Pasaules čempionātā. Copa América Bolīvijas izlase ir piedalījusies 28 reizes, bet uzvarējusi pagaidām vienreiz — 1963. gadā.