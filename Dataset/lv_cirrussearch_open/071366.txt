"Rouzu ģimenes karš" (angļu: The War of the Roses) ir 1989. gada ASV melnā kinokomēdija, kuras režisors ir Denijs DeVito. Filmā galvenās lomas atveido Maikls Daglass, Ketlīna Tērnere un Denijs DeVito. Visi trīs aktieri piedalījušies arī filmās "Dēkas ar akmeni" (1984) un "Nīlas dārgakmens" (The Jewel of the Nile, 1985). Filma balstīta uz Vorena Adlera tāda paša nosaukuma 1981. gada romānu. Filmas nosaukums ir atsauce uz Sarkanās un Baltās rozes karu viduslaiku Anglijā. Filma stāsta par bagātu pāri ar šķietami perfektu laulību. Kad laulība izjūk, sākas cīņa par to, kurš paturēs grezno savrupmāju. Filmas pirmizrāde notika 1989. gada 8. decembrī un to izplatīja 20th Century Fox. Filma saņēma kritiķu atzinību un finansiālus panākumus, kopumā nopelnot 160 miljonus ASV dolāru. Filmu nominēja Zelta globusa balvai kategorijās "Labākais mūzikls vai kinokomēdija", "Labākais aktieris mūziklā vai kinokomēdijā" (Daglass) un "Labākā aktrise mūziklā vai kinokomēdijā" (Tērnere).