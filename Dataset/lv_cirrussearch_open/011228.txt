Kristians Čārlzs Filips Beils (angļu: Christian Charles Philip Bale; dzimis 1974. gada 30. janvārī) ir angļu aktieris. Viņš ir filmējies gan Holivudas lielbudžeta filmās, gan neatkarīgo producentu mazajos projektos. Aktiera karjeru uzsācis 1982. gadā. 13 gadu vecumā K. Beils tika izraudzīts lomai Stīvena Spīlberga filmā "Saules impērija". Tāpat ir tēlojis sērijveida slepkavu filmā "Amerikāņu psihopāts", kā arī Betmenu un Brūsu Veinu Kristofera Nolana filmās "Betmens: Sākums", "Tumšais bruņinieks" un "Tumšais bruņinieks atgriežas". Par lomu 2010. gada biogrāfiskajā filmā "Cīnītājs" K. Beilu slavēja kritiķi un viņš saņēma vairākas balvas, tai skaitā Amerikas Kinoakadēmijas balvu kā labākais aktieris otrā plāna lomā.