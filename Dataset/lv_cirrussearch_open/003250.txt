Skotijs Moriss Pipens (angļu: Scottie Maurice Pippen; dzimis 1965. gada 25. septembrī Hamburgā, Ārkanzasas štatā, ASV) ir bijušais amerikāņu basketbolists, spēlēja vieglā uzbrucēja pozīcijā, bijis ASV basketbola izlases dalībnieks. Savas profesionāļa karjeras laikā spēlējis NBA līgā. 1987. gada NBA draftā viņu izvēlējās Sietlas "SuperSonics" ar kopējo 5. kārtas numuru. Lielāko karjeras daļu viņš pārstāvēja Čikāgas "Bulls" klubu, ar ko tika iegūti 6 NBA čempiontituli (1991, 1992, 1993, 1996, 1997, 1998). Kopā ar Maiklu Džordanu S. Pipens bija viens no galvenajiem komandas spēlētājiem, kad "Bulls" izcīnīja NBA čempiontitulus. 1996. gadā tika nosaukts par vienu no 50 izcilākajiem NBA spēlētājiem visā līgas vēsturē. 2010. gada 13. augustā tika uzņemts basketbola slavas zālē. Kopā ar ASV izlasi izcīnīja zelta medaļu 1992. un 1996. gada vasaras olimpiskajās spēlēs.