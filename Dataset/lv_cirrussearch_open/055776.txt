Janssen Pharmaceutica ir 1953. gadā ķīmiķa Paula Jansena dibināts farmācijas uzņēmums, kas kopš 1961. gada pieder ASV kompānijai Johnson & Johnson. Kompānijas galvenā mītne atrodas Beļģijas Antverpenes provinces Bērses komūnā valsts ziemeļos. Janssen Pharmaceutica ir izstrādājusi daudzus pazīstamus medikamentus psihisko, neiroloģisko, gastroenteroloģisko, onkoloģisko slimību, AIDS, alerģijas ārstēšanai, kā arī anestēzijas un pretsāpju līdzekļus. Astoņi no Janssen Pharmaceutica izstrādātajiem preparātiem iekļauti "PVO Būtisko zāļu paraugsarakstā" (WHO Model List of Essential Medicines).