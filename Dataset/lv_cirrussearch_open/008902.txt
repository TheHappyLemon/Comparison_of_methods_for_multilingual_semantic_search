Adrians Luiss Pītersons (angļu: Adrian Lewis Peterson; dzimis 1985. gada 21. martā Palestainā, Teksasas štatā, ASV) ir ASV amerikāņu futbola spēlētājs, spēlē pussarga pozīcijā. Pašlaik (2013) pārstāv NFL klubu Minesotas "Vikings", kā sastāvā aizvadījis visu profesionāļa karjeru. ESPN RISE viņu atzina par 2000. gadu dekādes labāko vidusskolas amerikāņu futbola spēlētāju. Universitātes laikā pārstāvēja Oklahomas universitāti, ar panākumiem startēja NCAA čempionātā. 2007. gada NFL draftā viņu Minesotas "Vikings" izraudzījās ar kopējo 7. kārtas numuru. Ir piedalījies visās četrās Visu zvaigžņu spēlēs kopš debijas NFL, 2008. gada spēlē tika atzīts par visvērtīgāko spēlētāju (MVP). Debijas sezonā A. Pītersons tika atzīts par sezonas labāko debitantu uzbrukumā. Viņš kļuva par piekto spēlētāju NFL vēsturē, kurš pirmo divu sezonu laikā veicis vairāk nekā 3000 jardu. 2010. gada 17. oktobrī viņš kļuva par piekto visātrāk 5000 jardu atzīmi sasniegušo spēlētāju NFL vēsturē.