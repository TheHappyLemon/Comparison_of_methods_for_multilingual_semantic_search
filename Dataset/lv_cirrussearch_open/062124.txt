Aizeks Lī Heiss jaunākais (angļu: Isaac Lee Hayes Jr.; dzimis 1942. gada 20. augustā, miris 2008. gada 10. augustā) bija amerikāņu dziedātājs, aktieris, dziesmu autors un komponists. 60. gadu sākumā sācis savu mūziķa karjeru Memfisā bāzētajā ierakstu kompānijā Stax Records. Tur viņš kopā ar savu partneri Deividu Porteru sacerēja dziesmas, kas kļuva par hitiem. Viņu sarakstītā dziesma Soul Man, ko izpildīja duets Sam & Dave, Grammy slavas zāle atzina par vienu no ietekmīgākajām dziesmām pēdējo 50 gadu laikā. Arī Rokenrola slavas zāle, žurnāls Rolling Stone un Amerikas Ierakstu industrijas asociācija to atzina par vienu no gadsimta labākajām dziesmām. 60. gadu beigās ierakstījis arī albumus Hot Buttered Soul (1969) un Black Moses (1971). Paralēli tam, Heiss arī rakstīja mūziku kinofilmām. Heiss ir pazīstams ar savu sarakstīto mūziku filmai "Šafts" (1971). Par dziesmu Theme from Shaft viņš saņēma Amerikas Kinoakadēmijas balvu kategorijā "Labākā dziesma". Heiss kļuva tikai par trešo melnādaino personu pēc Hetijas Makdenielas un Sidnijs Puatjē, kurš ir saņēmis Kinoakadēmijas balvu. Par šo saņēmis arī divas Grammy balvas. Saņēmis arī trešo Grammy par albumu Black Moses. 2002. gadā Heiss tika iekļauts Rokenrola slavas zālē.