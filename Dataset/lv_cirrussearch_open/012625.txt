Normandija (franču: Normandie, angļu: Normandy) ir Francijas reģions valsts ziemeļos, kas atbilst vēsturiskajai Normandijas hercogistei. 1956. gadā Normandija tika sadalīta 2 patstāvīgos reģionos Augšnormandijā un Lejasnormandijā, bet 2016. gadā atkal apvienota vienā reģionā. Tās teritorija ir 30 627 km2 liela un aizņem apmēram 5% Francijas teritorijas. Normandijā dzīvo apmēram 3,45 miljoni iedzīvotāju (2005. gadā tas sastādīja 5,5% no visas Francijas iedzīvotāju skaita). Pie Normandijas krastiem Lamanša šaurumā atrodas Normandijas salas (franču: Îles Anglo-Normandes, angļu: Channel Islands), kas pieder Apvienotajai Karalistei. Četras lielākās Normandijas salas ir Džērsija, Gērnsija, Oldernija un Sarka.