Ishtar ir 1987. gada ASV piedzīvojumu kinokomēdija, kuras režisore un scenārija autore ir Eleina Meja. Filmā galvenās lomas atveido Dastins Hofmans, Vorens Bītijs, Izabella Adžanī, Čārlzs Grodins un Džeks Vestons. Filma stāsta par diviem netalantīgiem amerikāņu dziesmu autoriem, kuri dodas uzstāties uz Maroku, bet kļūst par bandiniekiem starptautiskā varas spēlē starp CIP, Ištaras emīru un nemierniekiem, kas cenšas gāzt viņa režīmu. Itāļu operators Vitorio Storāro filmu uzņēma Ņujorkā un Marokā. Filma jau pirms iznākšanas pievērsa mediju uzmanību par ievērojamu budžeta pārsniegšanu un sadursmēm starp Meju, Bītiju un Storāro. Columbia Pictures studijas vadības maiņa filmas pēcapstrādes laikā izraisīja arī citas grūtības, kas apdraudēja filmas iznākšanu. Filmas pirmizrāde notika 1987. gada 15. maijā. Filma saņēma polarizētas kritiķu atsauksmes un bija liela kases ieņēmumu izgāšanās, nopelnot tikai 14,4 miljonus ASV dolāru pie 51 miljonu budžeta. Daudzu kritiķu vērtējumā tā tiek uzskatīta par vienu no visu laiku sliktākajām filmām, tomēr tās reputācija laika gaitā ir ievērojami augusi, līdz 2022. gada žurnāla Sight & Sound 50 visu laiku labāko filmu aptaujā filma Ishtar saņēma divas balsis. Ishtar mūsdienās tiek uzskatīta par kulta filmu. To slavējuši režisori Kventins Tarantīno un Edgars Raits, bet Mārtins Skorsēze to ir nosaucis par vienu no savām visu laiku iecienītākajām filmām. Tīmekļa vietnē Rotten Tomatoes filmai ir 40% vērtējums.