SCORE (no angļu: Signal Communications Orbit Relay Equipment) bija pasaulē pirmais sakaru pavadonis. To palaida ASV 1958. gada 18. decembrī ar nesējraķeti Atlas B. Primārais projekta mērķis bija pierādīt raķetes Atlas spēju orbītā ievadīt pavadoni. Sekundārais uzdevums bija demonstrēt sakaru ziņojumu pārraidīšanu, izmantojot pavadoni kā retranslatoru. SCORE bija viens no pirmajiem jaundibinātās ASV Aizsardzības ministrijas progresīvo tehnoloģiju aģentūras Advanced Research Projects Agency (ARPA) projekts. Aparatūru sešos mēnešos izgatavoja Army Signal Research and Development Laboratory, modificējot komerciālās sakaru iekārtas. Sakaru aparatūras masa bija 68 kg, kas bija iemontēta Atlas raķetes augšgala konusā ar kopējo masu 4100 kg. Pie ārējās virsmas bija piemontētas četras antenas: divas uztveršanai un divas raidīšanai. Sakaru aparatūra bija dublēta. Katrai no tām bija lentes ierakstītājs ar četru minūšu ietilpību. Katra no ASV četrām zemes stacijām varēja komandēt pavadoni noraidīt ierakstīto ziņojumu vai pārslēgt uz ierakstīšanu, uztverot jaunu ziņojumu. Bija iespējams arī reāllaika režīms, kurā netika izmantots ierakstītājs. Elektroenerģiju nodrošināja sudraba cinka baterijas. 8 W raidītājs darbojās 132 MHz frekvencē un bija izgatavots uz radiolampu pamata. Uztvērējs darbojās 150 MHz frekvencē un bija izgatavots uz tranzistoru pamata. Sistēmas bija paredzētas 21 dienas darbībai. Pēc SCORE palaišanas, pirmajā orbītā, kad pavadonis atradās virs Kalifornijas, primārā aparatūra nedarbojās kā paredzēts. 19. decembrī uz kodēto komandu no zemes atbildēja rezerves aparatūra un noraidīja pirms starta ierakstīto prezidenta Eizenhauera Ziemassvētku novelējumu. Otrā pakete darbojās perfekti, veicot 78 sakaru seanss ar kopējo ilgumu astoņas stundas. Pēc 12 dienām tika izlietota bateriju enerģija. Šajā laikā uz pavadoni tika noraidīti balss, vienkanāla teletaipa, frekvences multipleksēti seškanālu teletaipa signāli. Tie tika ierakstīti, saglabāti un vēlāk noraidīti. Tika veikti arī vairāki reāllaika sakaru seansi. 1959. gada 21. janvārī pavadonis iegāja Zemes atmosfērā un sadega.