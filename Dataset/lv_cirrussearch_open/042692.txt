"Nepērciet krievu preces!" (ukraiņu: «Не купуй російське!») vai "Boikotējiet krievu preces!" («Бойкотуй російське!») bija nevardarbīgas pretošanās kampaņa Krievijā ražoto preču boikotēšanai Ukrainā. To 2013. gada 14. augustā kā atbildes reakciju uz Krievijas pret Ukrainu ieviesto tirdzniecības embargo sociālajos tīklos aizsāka sabiedriskā organizācija "Vidsič" (Відсіч). Kampaņa norisinājās vairāk nekā 45 pilsētās, tika izplatītas skrejlapas, plakāti un uzlīmes. 2013. gada novembrī sākās Eiromaidana demonstrācijas. Ar jaunu sparu kampaņa atsākās 2014. gada 2. martā pēc Krimas aneksijas un kara Austrumukrainā. Līdztekus tika aizsākta arī akcija "Aizsargājiet Ukrainu — pērciet ukraiņu preces", kurā ukraiņi tika aicināti pirkt Ukrainā ražotās preces, akcijā iesaistītajiem solot 10 kopijkas no katras pārdotās preces ziedot Ukrainas Bruņotajiem spēkiem.