Jautājuma zīme (?) ir interpunkcijas zīme, kas parasti tiek likta jautājuma teikuma beigās. Jautājuma zīmi izmanto arī citos nolūkos, piemēram, to liek iekavās aiz kāda vārda vai frāzes, kas tiek apšaubīta, vai dialoga tekstā norāda uz sarunbiedra neizpratni vai izbrīnu. Zīmes izskats ir radies no burta q — latīņu vārda quaestio (‘meklēt (atbildi)’) pirmā burta. Datorzinātnē jautājuma zīmes unikods ir U+003F. Dažās valodās, piemēram, spāņu valodā, tiek izmantota arī apgriezta jautājuma zīme (¿) (unikods: U+00BF), kas tiek likta jautājuma teikuma sākumā kā norāde uz to, ka šis teikums ir jāizrunā jautājuma intonācijā (ar intonatīvu kāpinājumu teikuma beigās). Lai gan teikums sākas ar apgriezto jautājuma zīmi, beigās lietojama parastā jautājuma zīme. Spāņu valodā ir līdzīgi arī izsauksmes teikumos, kuru sākumos ir apgrieztā izsaukuma zīme (¡) un beigās parastā (!).