"Amadejs" (angļu: Amadeus) ir 1984. gada ASV filma, kuras režisors ir Milošs Formans. Filmas scenārija autors ir Pīters Šefers, scenārijs veidots pēc viņa 1979. gada sarakstītās tāda paša nosaukuma lugas. Filma ir par Mocartu un viņa sāncensību ar Antonio Saljēri. Tajā galvenās lomas attēlo F. Marijs Ābrahams, Toms Halss, Elizabete Beridža, Saimons Kalovs, Rojs Dotriss, Kristīne Ebersoula, Džefrijs Džonss un Čārlzs Kejs. Filmu nominēja Amerikas Kinoakadēmijas balvai 11 nominācijās, no kurām tā ieguva astoņas, tai skaitā arī par labāko filmu. Saljēri lomas attēlotājs F. Marijs Ābrahams ieguva balvu kā labākais aktieris galvenajā lomā, bet Mocarta lomas attēlotājs Toms Halss šajā kategorijā saņēma nomināciju. Šī ir pēdējā filma, kurā vairāki aktieri no vienas filmas nominēti kategorijā "Labākais aktieris galvenajā lomā".