"Nopūtas" (itāļu: Suspiria) ir 1977. gada Itālijas šausmu filma, kuras režisors ir Dario Ardžento. Filmā galvenās lomas atveido Džesika Hārpere, Stefānija Kazīni, Flāvio Buči, Migels Bose, Alīda Valli, Džoana Beneta un Udo Kīrs. Filma daļēji balstīta uz angļu rakstnieka Tomasa De Kvinsija 1845. gada eseju Suspiria de Profundis. Filma stāsta par amerikāņu baleta dejotāju, kura iestājas prestižā baleta akadēmijā Vācijā, bet pēc vairākām slepkavībām, saprot, ka tur notiek kaut kas šausmīgs. Filmas "Nopūtas" pirmizrāde notika 1977. gada 1. februārī. Tā ir pirmā no Ardžento Le Tre madri triloģijas, kurā vēl ietilpst filmas Inferno (1980) un La Terza madre (2007). Filma saņēma pozitīvas kritiķu atsauksmes par savu vizuālo un stilistisko atmosfēru, košo krāsu izmantošanu un progresīvā roka grupas Goblin mūzikas izmantošanu. "Nopūtas" dēvē par vienu no ietekmīgākajām un labākajām šausmu žanra filmām. Laika gaitā tā ieguvusi kulta filmas statusu. Tīmekļa vietnē Rotten Tomatoes filmai ir 94% vērtējums. Filma kalpoja par iedvesmu 2018. gada Lukas Gvadanjīno filmai ar tādu pašu nosaukumu.