Malcolm Lincoln ir igauņu duets, kas tika izveidots 2009. gada oktobrī. Dueta dalībnieki ir Robins Jūkentāls un Madiss Kubu. Malcolm Lincoln kopā ar bekvokālistu grupu Manpower 4 uzvarēja Eesti Laul 2010, Igaunijas atlasē Eirovīzijai, ar dziesmu "Siren" un pārstāvēja Igauniju 2010. gada Eirovīzijā. Savā pusfinālā viņi ieņēma 14. vietu, kas neļāva kvalificēties finālam. Duets pie sava nosaukuma tika, pateicoties šovam Kes tahab saada miljonäriks? (igauņu versija "Kurš grib būt miljonārs?"), kur Malcolm Lincoln tika sniegta kā nepareiza atbilde kādā jautājumā. 2010. gada aprīlī duets parakstīja līgumu ar ierakstu kompāniju Universal Music. Malcolm Lincoln 2010. gada maija beigās izdos savu studijas albumu Loaded With Zoul.