Bananala (portugāļu: Ilha do Bananal) ir liela upju sala Aragvajas upē Brazīlijā, lielākā zināmā upju sala pasaulē. Administratīvi ietilpst Tokantinsas štatā. Salu veido Aragvaja un tās austrumu atteka Žavaesa. Salas reljefs zems, purvains, to saposmo vairākas attekas un upes. Lielākā daļa klāta ar mežu. Kopš 1959. gada salas ziemeļu daļā izveidots Aragvajas nacionālais parks 5577 km² platībā, bet pārējā salas teritorija 1973. gadā deklarēta par indiāņu kulturālo teritoriju 13 585 km² platībā. Salu apdzīvo četras iezemiešu ciltis — žavaesa, karaža, ava-kanoeiru un tuša, kas mīt 16 ciemos. Nacionālais parks ir populārs ekotūrisma galamērķis, bet dienviddaļa ir iezemiešu teritorija. Uz salu neved tilti, bet zema ūdens līmeņa laikā sausajā periodā tā ir sasniedzama ar autotransportu.