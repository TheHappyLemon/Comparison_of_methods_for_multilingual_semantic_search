Inge de Bruina (nīderlandiešu: Inge de Bruijn; dzimusi 1973. gada 24. augustā Barendrehtā, Nīderlandē) ir bijusī nīderlandiešu peldētāja. Viņa trijās Olimpiskajās spēlēs izcīnīja 4 zelta, 2 sudraba un 2 bronzas medaļas. Viņai piederēja pasaules rekordi 50 m brīvajā stilā, 100 m brīvajā stilā un 100 m tauriņstilā (visi rekordi garajā 50 m baseinā). 2001. gadā tika atzīta par Nīderlandes gada sportisti, 2000. un 2001. gadā — par Pasaules labāko peldētāju. Pasaules čempionātos ir izcīnījusi 5 zelta un 1 bronzas medaļu garajā baseinā un pilnu medaļu komplektu Pasaules čempionātā īsajā baseinā. Eiropas čempionātos viņa ir svinējusi uzvaru 3 reizes, 2 reizes ieguvusi sudraba medaļu un 3 reizes bijusi trešajā vietā. Tāpat viņa ir 1991. gada Eiropas čempionāta īsajā baseinā čempione 50 m tauriņstilā.