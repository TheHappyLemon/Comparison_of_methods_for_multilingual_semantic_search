Elloras alas (angļu: Ellora Caves, marathu: वेरूळची लेणी) ir bazaltā izcirstu tempļu komplekss, kas atrodas Indijā, Mahārāštras štatā. 1983. gadā alas iekļāva UNESCO Pasaules mantojuma sarakstā. Tempļu kompleksi veidoti apmēram no mūsu ēras 600. līdz 1000. gadam (Raštrakutu un Jadavu dinastiju laikā). No 34 alām 12 ir budistu , 17 — hinduistu, bet 5 — džainistu tempļu kompleksi, kas raksturo tā laika Indijas reliģisko iecietību. 16. alā atrodas Kailasanatha — lielākais monolītais akmenī cirstais hinduisma templis pasaulē.