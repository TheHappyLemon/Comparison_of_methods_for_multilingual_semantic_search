"Atsvabinātais Džango" (angļu: Django Unchained) ir 2012. gada ASV mākslas filma. Filmas režisors un scenārija autors ir Kventins Tarantīno. Galvenajās lomās Džeimijs Fokss un Kristofs Valcs. Filmas pirmizrāde notika 2012. gada 25. decembrī. Filma, kas pamudinājusi Tarantino uzņemt "Atsvabināto Džango", ir itāļu vesterns "Džango", kurā galveno lomu atveidoja Franko Nero, kurš parādās nelielā epizodē arī Tarantino filmā. Vēl pirms oficiālās pirmizrādes daži kritiķi, kas jau bija noskatījušies jauno filmu, iekļāva to personīgajos gada labāko filmu sarakstos. Kristofs Valcs un Leonardo Di Kaprio par lomu atveidojumu ir ieguvuši dažādas ASV kinokritiķu sabiedrību prēmijas, bet pati filma bija izvirzīta četrām nominācijām Zelta globusa balvai, taču balvas ieguva tikai divās kategorijās: "Labākā vīrieša otrā plāna loma" (Kristofs Valcs) un "Labākais scenārijs". 85. Kinoakadēmijas balvai filma tika izvirzīta piecās nominācijās, tajā skaitā nominācijā "Labākā filma", bet balvas ieguva nominācijās "Labākais aktieris otrā plāna lomā" (Kristofs Valcs) un "Labākais oriģinālscenārijs".