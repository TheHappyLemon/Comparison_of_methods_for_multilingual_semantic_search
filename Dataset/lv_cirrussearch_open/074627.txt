Kekarala (kazahu: Көкарал — Zaļā sala) līdz 1973. gadam bija sala Kazahstānā, Arāla jūras ziemeļu daļā. Tās platība bija 273 km² (1960. gadā), un augstākais punkts bija 163 metrus augsts paugurs Dauta kalns. Tās ziemeļu piekrastē atradās zvejnieku ciemati Kekarala, Avana un Akbasti. Arāla jūras izžūšanas dēļ 1960. gadā sala rietumu pusē savienojās ar sauszemi, kļūstot par Kekaralas pussalu. Kopš 1987. gada tā savienojās arī ar austrumu krastu, izveidojot Berga šaurumu un atdalot Ziemeļu Arāla jūru no Dienvidu Arāla jūras. 2005. gadā pāri Berga šaurumam tika pabeigta Kekaralas dambja izbūve. Dambis aizkavē ūdens noplūdi no Arāla jūras ziemeļu daļas dienvidu daļā, palīdzot saglabāt un palielināt ūdens līmeni ziemeļu daļā.