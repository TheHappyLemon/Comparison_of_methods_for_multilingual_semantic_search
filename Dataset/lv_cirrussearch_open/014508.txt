Šāhruhs Hāns (angļu: Shah Rukh Khan, hindi: शाहरुख़ ख़ान, izrunā: [‘ʃaːɦrəx ˈxaːn]; dzimis 1965. gada 2. novembrī) ir indiešu aktieris, filmu producents un televīzijas personība. Viņš tiek saukts par "Bolivudas karali" un "Karali Hānu". Šāhruhs Hāns filmējies vairāk nekā 80 hindu filmās. Pateicoties ieguldījumam kino industrijā, viņš saņēmis vairākus apbalvojumus, tai skaitā 15 Filmfare balvas (hindu kinoindustrijas "Oskars") no 39 nominācijām. 2005. gadā Indijas valdība Šāhruham Hānam piešķīra ceturto augstāko civilo apbalvojumu Padma Shri, 2013. gadā kļuva par UNESCO Labās gribas vēstnieku, bet 2014. gadā Francija viņam piešķīra Goda Leģiona ordeni. Ļoti populārs aktieris ne tikai Indijā, bet arī citās Āzijas valstīs. Pēc auditorijas un ienākumiem Hāns ir viens no visveiksmīgākajiem kinoaktieriem pasaulē. Šāhruhs Hāns ieguvis bakalaura grādu ekonomikā. Pēc studiju pabeigšanas pievērsies aktiera karjerai. No 1988. gada piedalījās dažādos indiešu seriālos. 1992. gadā viņš debitēja Bolivudā ar lomu filmā Deewana. Pēc tam tādās filmās kā Darr (1993), Baazigar (1993) un Anjaam (1994) attēloja ļaundari, bet tad kļuva par romantisko kinofilmu aktieri, piedalījās tādās filmās kā Dilwale Dulhania Le Jayenge (1995), Dil To Pagal Hai (1997), Kuch Kuch Hota Hai (1998) un Kabhi Khushi Kabhie Gham... (2001). Viņš tēlojis alkoholiķi filmā Devdas (2002), NASA zinātnieku filmā Swades (2004), hokeja treneri filmā Chak De! India (2007) un vīrieti ar Aspergera sindromu filmā My Name Is Khan (2010). Populāras bija arī romantiskās drāmas Om Shanti Om (2007) un Rab Ne Bana Di Jodi (2008), kā arī komēdijas Chennai Express (2013) un Happy New Year (2014). Pēc neliela karjeras pārtraukuma atgriezies ar asa sižeta filmām Pathaan (2023) un "Karavīrs" (2023). Piedalījies daudzās filmās, kas saistītas ar indiešu nacionālo identitāti, kā arī par seksuālām, rasu, sociālām un reliģiskām atšķirībām un netaisnīgumu. Kopš 2015. gada Šāhruhs Hāns ir viens no līdzīpašniekiem filmu producēšanas uzņēmumam Red Chillies Entertainment. Viņam pieder arī Indijas Kriketa premjerlīgas klubs Kolkata Knight Riders un Karību Kriketa premjerlīgas klubs Trinbago Knight Riders. Šāhruhs Hāns bieži ir televīzijas programmu un balvu pasniegšanas ceremoniju vadītājs.