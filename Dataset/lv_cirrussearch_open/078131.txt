Lejassaksija (vācu: Niedersachsen, izrunā: [ˈniːdɐzaksən], lejasvācu: Neddersassen) ir federālā zeme Vācijas ziemeļrietumos. Tās platība ir 47 624,22 km², un pēc šī rādītāja tā ir otra lielākā Vācijas federālā zeme. Savukārt iedzīvotāju skaits 2011. gada beigās bija 7,91 miljons, un pēc šī rādītāja tā bija ceturtā lielākā federālā zeme. Robežojas ar Nīderlandi, Šlēsvigas-Holšteinas, Hamburgas, Mēklenburgas-Priekšpomerānijas, Brandenburgas, Saksijas-Anhaltes, Tīringenes, Hesenes,Ziemeļreinas-Vesfālenes federālajām zemēm un Ziemeļjūru. Kā anklāvs Lejassaksijā atrodas Brēmenes federālā zeme, kuru veido Brēmenes un Brēmerhāfenes pilsētas. Iedalās 38 apriņķos (Landkreis) un 9 neatkarīgās pilsētās (kreisfreien Städte): Hannovere, Braunšveiga, Osnabrika, Oldenburga, Emdene, Delmenhorsta, Zalcgitere, Vilhelmshāfene un Volfsburga. Lielākās upes: Vēzere, Leine, Emsa Kalni un augstienes: Harcs (Harz), Teitoburgas Mežs (Teutoburger Wald), Vēzerberglande (Weserbergland) Lejassaksijas federālo zemi pēc Otrā pasaules kara, 1946. gada 1. novembrī, izveidoja britu militārā valdība, apvienojot bijušo Prūsijas provinci Hannoveri ar Braunšveigas, Oldenburgas un Šaumburgas-Lipes zemēm.