HD 209458 b (neoficiāli arī Ozīriss) ir citplanēta, kas riņķo ap zvaigzni HD 209458, kas atrodas 150 gaismas gadu attālumā no Zemes Pegaza zvaigznājā. Planētas orbītas rādiuss ir 7 000 000 km, gads uz tās ilgst 3,5 dienas. Šī iemesla dēļ planēta ir klasificējama kā karstais jupiters. Mazā attāluma no centrālās zvaigznes dēļ uz planētas ir pārāk karsts, lai tur valdītu dzīvībai komfortabli apstākļi, tāpat kā uz Zemes. Ja Zeme riņķotu pa to pašu orbītu, pa kuru riņķo HD 209458 b, tad uz tās būtu 1260 °C liels karstums — šādā temperatūrā apdedzina māla traukus. Planēta sver 220 reižu vairāk par Zemi un tās rādiuss ir 1,325 reizes lielāks nekā Jupiteram. Lielā masa un rādiuss ir pierādījums tam, ka tā ir Jupitera tipa planēta. Šai planētai ir vairāki atskaites punkti citplanētu pētniecībā. Tā ir viena no planētām, kuras ir atklātas ar tranzīta metodi (planētai atrodoties priekšā zvaigznei, tās spožums nedaudz mainās). Lielā karstuma dēļ no tās pastāvīgi izgaro ūdeņradis, bet zinātnieki uz tās ir atklājuši arī tādus ķīmiskos elementus kā ogleklis un skābeklis. Šī ir viena no pirmajām planētām, uz kurām atklāts ūdens. Uz HD 209458 b zinātnieki ir atklājuši supervētras — vējus, kas pūš ar 7 000 km/h lielu ātrumu. Šos vējus astronomi atklāja 2010. gada 23. jūnijā, bet pašu planētu atklāja 1999. gada 5.novembrī.