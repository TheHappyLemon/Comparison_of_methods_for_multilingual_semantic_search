Šis raksts ir par Šekspīra traģēdiju. Par citām jēdziena Romeo un Džuljeta nozīmēm skatīt nozīmju atdalīšanas lapu. "Romeo un Džuljeta" (angļu: Romeo and Juliet) ir angļu dramaturga Viljama Šekspīra traģēdija."Romeo un Džuljeta" ir viena no pazīstamākajām V. Šekspīra lugām un viņa pirmā traģēdija. Lugas notikumi risinās Itālijas pilsētās Veronā un Mantujā 15. gadsimtā. Tā stāsta par diviem mīlētājiem, kuri nāk no savstarpēji naidīgām dzimtām Monteki un Kapuleti. Pēc abu mīlētāju nāves naids ģimeņu starpā beidzas. Lugas sižets ir balstīts uz senu itāļu leģendu. Tās sacerēšanas laiks nav precīzi zināms, taču, spriežot pēc lugas notikumiem un citiem avotiem, luga, iespējams, ir sarakstīta starp 1591. un 1595. gadu. Luga "Romeo un Džuljeta" pirmo reizi tika publicēta 1597. gadā. Darba sižets vairākas reizes ir ticis izmantots filmās, mūziklos, operās, izrādēs. 20. gadsimtā ir iznākušas divas uz lugas notikumiem balstītas filmas (1936. gadā un 1996. gadā "Romeo + Džuljeta"), kā arī 1950. gadu mūzikls "Vestsaidas stāsts" (West Side Story).