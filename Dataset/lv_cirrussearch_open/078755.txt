Žustīne Enāna (arī Žustīne Enāna-Ardēna; dzimusi 1982. gada 1. jūnijā Ljēžā, Beļģijā) ir bijusī beļģu tenisiste, kas bija Pasaules pirmā rakete vienspēlēs (šādā statusā noslēdza 2003., 2006. un 2007. gadu). 21. gadsimta pirmajā desmitgadē Ž. Enāna kopā ar savu tautieti Kimu Kleistersu bija vienas no dominējošajām spēlētājām pasaules kortos un sasniedza Beļģijas tenisa vēsturē nebijušus rezultātus un popularitāti. Viņa ir uzvarējusi 43 WTA Tour sērijas vienspēļu turnīros, kā arī 7 Grand Slam turnīros (tai skaitā 4 Francijas atklātajos čempionātos). 2004. gada Atēnu olimpiskajās spēlēs izcīnīja zelta medaļu tenisa vienspēļu turnīrā. Četras reizes atzīta par Beļģijas gada sportisti (2003, 2004, 2006, 2007). No 2002. līdz 2007. gadam Ž. Enāna bija precējusies ar tenisa treneri Pjēru Īvu Ardēnu, šai laikā viņa nomainīja uzvārdu uz Enāna-Ardēna. 2008. gadā viņa pirmo reizi paziņoja par profesionālās karjeras beigām dēļ hroniska noguruma un nespēlēja turnīros vairāk kā gadu. 2009. gadā viņa paziņoja par atgriešanos ar mērķi pirmo reizi uzvarēt Vimbldonas turnīrā (vienīgajā Grand Slam, kura uzvaras viņai nebija), tomēr šo mērķi Ž. Enānai neizdevās īstenot. 2010. gadā Ž. Enānai izdevās atgriezties WTA turnīru apritē, taču 2011. gada janvārī, pēc izstāšanās no Austrālijas čempionāta trešajā kārtā (zaudējums Svetlanai Kuzņecovai) viņa elkoņa traumas dēļ otro reizi oficiāli paziņoja par profesionālās karjeras beigšanu.