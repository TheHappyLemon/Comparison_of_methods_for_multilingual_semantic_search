Pasaules kauss regbijā (angļu: Rugby World Cup) ir galvenais regbija turnīrs pasaulē. To organizē Starptautiskā Regbija padome (IRB). Pirmo turnīru 1987. gadā organizēja Austrālija un Jaunzēlande, un kopš tā laika tas notiek ik pēc 4 gadiem. Pasaules kauss regbijā ir viens no nozīmīgākajiem sporta pasākumiem pasaulē. Turnīra uzvarētāji savā īpašumā iegūst Viljama Veba Ellisa kausu, kas ir nosaukts regbija izgudrotāja vārdā. Pašreizējie čempioni ir Dienvidāfrikas regbisti, kas uzvarēja 2023. gadā Francijā. Dienvidāfrika ir arī izcīnījusi visvairāk čempionu titulu — 4. Trīs reizes turnīrā ir uzvarējusi Jaunzēlande. Divas reizes turnīrā ir triumfējuši Austrālijas regbisti. Nākamais turnīrs norisināsies 2027. gadā Austrālijā.