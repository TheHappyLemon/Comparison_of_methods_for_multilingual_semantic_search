Android ir operētājsistēma viedtālruņiem, planšetdatoriem un citām mobilajām ierīcēm, kas darbojas uz Linux kodola bāzes. To sākotnēji izstrādāja uzņēmums Android Inc., kuru vēlāk nopirka Google, bet pēc tam Open Handset Alliance. Android ļauj izstrādātājiem rakstīt kodu Java programmēšanas valodā, kontrolējot ierīci ar Google izstrādātu Java bibliotēku starpniecību. 2015. gada septembrī ar Android bija aprīkoti 1,4 miljardi (mēneša laikā aktīvo) ierīču. 2015. gadā 672 jaunizlaistie telefonu un 65 jaunizlaistie planšetdatoru modeļi bija aprīkoti ar Android. Par Android platformu tika paziņots 2007. gada 5. novembrī, kad tika dibināta organizācija Open Handset Alliance, kas sastāvēja no 48 aparatūras, programmatūras un telesakaru uzņēmumiem, kuri vēlējās attīstīt atvērtos standartus mobilajām ierīcēm. Google lielāko daļu Android koda piedāvā saskaņā ar Apache licenci, kas ir brīvās programmatūras un atvērtā koda licence. Android operētājsistēma sastāv no Java lietotnēm, kuras darbojas Java bāzētā objektorientētā programmatūras ietvarā virs Java pamata bibliotēkām, kuras darbojas Dalvik virtuālajā mašīnā, izmantojot JIT kompilāciju. Vairākas bibliotēkas ir rakstītas C valodā: virsmu pārvaldnieks, OpenCore multivides ietvars, SQLite relāciju datu bāzu pārvaldības sistēma, OpenGL ES 2.0 3D grafikas API, WebKit tīmekļa dzinējs, SGL grafiskais dzinējs, SSL un Bionic libc. Android operētājsistēma sastāv no 12 miljoniem koda rindiņu, ieskaitot 3 miljonus rindu XML, 2,8 miljonus rindu C, 2,1 miljonu rindu Java un 1,75 miljonu rindu C++ koda.