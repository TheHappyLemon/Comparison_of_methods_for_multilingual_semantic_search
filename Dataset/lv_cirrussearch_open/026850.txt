Ziemeļu baltkrūtainais ezis jeb ziemeļu baltkrūšu ezis, arī Austrumeiropas ezis (Erinaceus roumanicus) ir ežu dzimtas (Erinaceidae) suga, kas pieder pie Eirāzijas ežu ģints. Ziemeļu baltkrūtainais ezis mājo Eiropas austrumos, sākot ar Poliju, Austriju un Balkāniem, Grieķiju, Korfu un Rodas salas ieskaitot, izplatība turpinās cauri Ukrainai un Krievijai, sasniedzot Obas upi Sibīrijā. Suga ir plaši izplatīta un bieži sastopama savā areālā. Šos dzīvniekus vēl viduslaikos ķēra gaļai, tomēr lietot ezi pārtikā ir bīstami, jo eži ir dažādu slimību pārnēsātāji. Ziemeļu baltkrūtainajam ezim ir 5 pasugas.