Drēzdenes apgabals (vācu: Bezirk Dresden) bija viena no Vācijas Demokrātiskās Republikas administratīvā iedalījuma vienībām. Izvietojusies valsts dienvidaustrumos un robežojās ar Poliju austrumos, Čehoslovākiju dienvidos, Karlmarksštates un Leipcigas apgabaliem rietumos un Kotbusas apgabalu ziemeļos. Apgabala administratīvais centrs un lielākā pilsēta bija Drēzdene. Administratīvi iedalījās divos pilsētapriņķos (Drēzdene un Gerlica) un 15 apriņķos. Izveidots 1952. gadā, likvidēts 1990. gadā, lielāko daļu apgabala teritorijas iekļaujot Saksijas federālajā zemē, bet daļu — Brandenburgā. 2008. gadā Saksijas administratīvās reformas laikā bijušajā apgabala teritorijā izveidots Drēzdenes direkcijapgabals (Direktionsbezirk Dresden).