Trevors Noā (Trevor Noah; dzimis 1984. gada 20. februārī) ir dienvidafrikāņu komiķis, politiskais komentētājs un ziņu diktors. Viņš ir zināms kā amerikāņu televīzijas kanāla Comedy Central satīriskās ziņu programmas The Daily Show vadītājs. Noā 2002. gadā sāka savu komiķa, diktora un aktiera karjeru dzimtajā Dienvidāfrikā. Viņam bija vairākas televīzijas diktoru lomas Dienvidāfrikas apraides korporācijā (SABC). 2010. un 2011. gadā Noā bija šova Tonight with Trevor Noah vadītājs kanālos M-Net un DStv. Viņa stand-up komēdija guva starptautiskus panākumus un Noā sāka parādīties amerikāņu sarunu šovos. 2014. gadā Noā kļuva par vecāko starptautisko korespondentu The Daily Show, bet nākamajā gadā viņš nomainīja ilggadējo diktoru Džonu Stjuartu un plāno saglabāt šo amatu līdz 2022. gadam. Noā autobiogrāfija Born a Crime tika publicēta 2016. gadā un guva atzinību. The Hollywood Reporter viņu atzina par vienu no "35 spēcīgākajiem cilvēkiem Ņujorkas medijos" gan 2017. gadā, gan 2018. gadā. 2018. gadā žurnāls Time nosauca Noā par vienu no 100 ietekmīgākajiem cilvēkiem pasaulē.