Šis raksts ir par filmu. Par 1992. gada olimpisko spēļu ASV basketbola izlasi skatīt rakstu ASV basketbola izlase. "Sapņu komanda 1935" ir 2012. gada latviešu filma, kuras režisors ir Aigars Grauba. Filma ir stāsts par Latvijas basketbola izlasi un tās vadītāju Valdemāru Baumani, kas 1935. gadā izcīnīja pirmo Eiropas čempionu titulu, nodrošinot paliekošu vietu pasaules sporta vēsturē. Filmas pirmizrāde notika 2012. gada 19. novembrī. Filma piedalījusies vairāk nekā 10 filmu festivālos Eiropā, Āzijā un Amerikā. Filma iekļauta Starptautiskās basketbola federācijas (FIBA) muzeja video izstādē Ženēvā. Tās fragmenti ir eksponēti FIBA jaunajā Basketbola muzeja pastāvīgajā video ekspozīcijā. 2013. gada Indianapolisas Starptautiskajā Filmu festivālā tā ieguva balvu kā labākā ārzemju filma. Tāpat filma ieguva labākās drāmas balvu Brekenridžas filmu festivālā 2013. gada septembrī. Kinoteātros to noskatījušies vairāk kā 150 tūkstoši skatītāju.