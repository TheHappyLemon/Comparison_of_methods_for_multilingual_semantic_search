Šis raksts ir par ģeogrāfisku reģionu. Par citām jēdziena Holande nozīmēm skatīt nozīmju atdalīšanas lapu. Holande (nīderlandiešu: Holland) ir ģeogrāfisks reģions Nīderlandes rietumos. Agrāk tā bija atsevišķa Nīderlandes province, bet mūsdienās tās vietā ir Ziemeļholandes un Dienvidholandes provinces. Vēsturiskajā Holandes reģionā atrodas trīs lielākās Nīderlandes pilsētas: Amsterdama, Hāga un Roterdama. Termins "Holande" ļoti bieži tiek attiecināts uz visu Nīderlandes valsti un tiek lietots kā tās sinonīms. Šāda vārda izmantošana vispārīgi ir pieņemta, bet pret to iebilst daudzi nīderlandieši, it īpaši tie, kas dzīvo citās Nīderlandes provincēs. No 10. līdz 16. gadsimtam Holande bija vienots politisks reģions Svētās Romas impērijas sastāvā.