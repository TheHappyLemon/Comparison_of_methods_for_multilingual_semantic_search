Karloss Alberto Valderrama Palasio (spāņu: Carlos Alberto Valderrama Palacio; dzimis 1961. gada 2. septembrī Santamartā, Kolumbijā), zināms arī kā El Pibe ("Puika") ir bijušais Kolumbijas futbolists. Viņa savdabīgā blondā frizūra padarīja viņu par vienu no atpazīstamākajiem futbolistiem Kolumbijas izlasē. Laika posmā no 1985. līdz 1998. gadam viņš aizvadīja 111 spēles Kolumbijas izlasē, gūstot 11 vārtus, kļūstot par visvairāk spēles aizvadījušo spēlētāju savas valsts izlases vēsturē. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Viņš ir pazīstamākais no Kolumbijas futbolistu zelta paaudzes, kura demonstrēja savu labāko sniegumu 1990. un 1994. gada Pasaules kausa turnīros, kā arī 1991., 1993. un 1995. gada Copa América turnīros. Līdz ar viņu šajā komandā ietilpa Renē Igita, Faustino Asprilla, Fredijs Rinkons, Adolfo Valencia, Leonels Alvaress, Oskars Kordoba, Andress Eskobars un citi.