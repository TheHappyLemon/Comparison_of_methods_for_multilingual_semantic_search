Roberto Di Mateo (itāļu: Roberto Di Matteo, dzimis 1970. gada 29. maijā) ir Itālijas futbola treneris un bijušais futbolists, spēlēja pussarga pozīcijā. Savu spēlētāja karjeru sāka savā dzimtenē Šveicē. 1993. gadā viņš pievienojās Itālijas Serie A komandai Lazio. Vēlāk ilgstoši spēlēja Anglijas komandā Chelsea, kur arī noslēdza savu karjeru. Itālijas futbola izlases sastāvā DI Mateo piedalījās 1996. gada Eiropas čempionātā un 1998. gada FIFA Pasaules kausā. Savu trenera karjeru Di Mateo uzsāka Anglijā, kad vienu sezonu vadīja Milton Keynes Dons. Vēlāk vadīja West Bromwich Albion, līdz 2011. gadā pievienojās Chelsea, kā Andrē Villaša-Boaša asistents. 2012. gadā pēc Villaša-Boaša aiziešanas no kluba, Di Mateo kļuva par komandas galveno treneri. Tajā pašā sezonā Di Mateo aizveda Chelsea komandu līdz 2012. gada UEFA Čempionu līgas finālam, kurā Chelsea uzvarēja Bayern Munich. Nākamajā sezonā Di Mateo tika atlaists. 2014. gadā Di Mateo pievienojās Schalke 04. 2016. gada jūnijā viņš kļuva par Anglijas čempionāta komandas Aston Villa galveno treneri, tomēr tika atlaists jau tā gada oktobrī.