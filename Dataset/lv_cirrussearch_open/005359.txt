2009.—2010. gada Eirolīgas sezona bija 10. starptautiskā basketbola vīriešu klubu sezona Eiropā ULEB pārvaldībā. Sacensībās piedalījās 30 klubi no 15 valstīm. Sezona sākās ar pirmo kvalifikācijas kārtu 2009. gada 29. septembrī un beidzās ar finālu 2010. gada 9. maijā. Regulārajā sezonā piedalījās 24 klubi. Par Eirolīgas čempionu kļuva FC Barcelona klubs no Spānijas Liga ACB, kas finālā uzvarēja Grieķijas A1 Ethniki līgas klubu Pirejas "Olympiacos" ar rezultātu 86:68. Sacensībās pedadalījās arī 2008.—2009. gada LBL sezonas čempions BK Ventspils. Klubs sāka dalību turnīrā ar pirmo kvalifikācijas kārtu. Tajā divu spēļu summā tika zaudēts Itālijas klubam Trevizo "Benetton" ar 154–161 (78–73 un 76–88). Pēc zaudējuma Eirolīgas kvalifikācijā Ventspils piedalījās 2009.—2010. gada Eirokausa sacensībās. Pirms sezonas sākuma tika palielināts dalībnieku skaits no 24 uz 30 klubiem. No tiem 8 klubi sacentās kvalifikācijas kārtā, no kuriem 2 kvalificējās Eirolīgas regulārās sezonas turnīram. 22 klubi automātiski kvalificējās regulārajai sezonai.