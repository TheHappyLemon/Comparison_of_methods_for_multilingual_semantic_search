Inmarsat-4A F4 jeb Alphasat ir Apvienotajā Karalistē reģistrēta uzņēmuma Inmarsat sakaru pavadonis. Tas tiek apkalpots sadarbībā ar Eiropas Kosmosa aģentūru (ESA) un nodrošina sakarus klientiem Āfrikā un daļā Eiropas un Āzijas. Orbītā Alphasat tika palaists 2013. gada jūlijā. Alphasat izgatavoja Thales Alenia Space un Astrium Satellites uz platformas Alphabus bāzes. Šī bija Alphabus pirmā realizācija, un kopā ar komerciālajām sakaru iekārtām tajā ir uzstādīta arī ESA eksperimentāla sakaru aparatūra. Alphasat tika palaists 2013. gada 25. jūlijā 19:54:07 UTC ar nesējraķeti Ariane 5 ECA (lidojums VA214) no Gviānas kosmiskā centra. Kopā ar to tika palaists arī Indijas sakaru pavadonis INSAT-3D. Ģeostacionārajā orbītā Inmarsat-4A F4 izvietots punktā 25° austrumu garuma. Alphasat 2014. gadā tika izmantots retranslācijas sistēmas European Data Relay System izmēģināšanai, no tālizpētes pavadoņa Sentinel-1A datus pa optisko kanālu sūtot uz Alphasat un tālāk datus pārraidot uz zemes staciju ar Ka joslas kanālu.