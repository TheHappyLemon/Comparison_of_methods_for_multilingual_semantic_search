Sprinteris ir šosejas vai treka riteņbraucējs, kurš sacensību finišā spēj eksplozīvi paātrināties līdz lielam ātrumam, bieži izmantojot aizvēju no cita braucēja vai braucēju grupas, lai taupītu enerģiju. Bez sprinta izmantošanas sacensību taktikā, sprinteri mēdz sacensties arī sprinta starpfinišos, kas tiek izveidoti, lai palielinātu skatītāju interesi pilsētās, kas iekļautas sacensību maršrutā. Daudzdienu sacensībās starpfinišus un finišā iegūtās vietas var izmantot, lai aprēķinātu rezultātus punktu klasifikācijā. Piemēram, punktu klasifikācijā Tour de France līderim piešķir zaļo krekliņu (franču: maillot vert) un parasti tajā uzvar sacensību stabilākais sprinteris. Visvairāk reižu par Tour de France punktu klasifikācijas uzvarētāju kļuvis Vācijas sprinteris Ēriks Cābels (sešas reizes, 1996–2001).