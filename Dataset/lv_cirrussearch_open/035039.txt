Nosviedējierīces (nosviedējpārmijas u.c. tml. ceļa aizšķēršļošanas ierīces) un aizsargstrupceļi (dažkārt saukti arī par uztvērējstrupceļiem) nepieļauj kustības vadību zaudējušiem ritekļiem piekļūt nesagatavotam maršrutam. Vienā gadījumā ritekļi krīt uz līdzenas vietas, bet otrā - strupceļā. Nosviedējierīces un aizsargstrupceļus ierīko pieņemšanas - nosūtīšanas ceļos, lai nepieļautu vadību zaudējušu ritekļu nokļūšanu uz galveno ceļu; ceļu posteņos; pievedceļa pievienojumos galvenajiem ceļiem un stacijām. Aizsargstrupceļus īslaicīgi var izmantot nepastāvīgai ritekļu stāvēšanai (piemēram, remontdarbu laikā novietot drezīnu, kad citi ceļi aizņemti kustības organizācijas nodrošināšanai - vilcienu krustošanai vai apdzīšanai). Uz pietiekami nozīmīgiem ceļiem, piemēram, galvenajiem un pieņemšanas nosūtīšanas ceļiem parasti nosviedējierīces neierīko, bet tieši aizsargstrupceļus ar strupceļa atbalstu un prizmas grunts uzbērumu. Nosviedējierīces parasti ierīko tieši uz mazāk svarīgiem pievedceļiem ritekļu ķeršanai, kas pārvietojas ar mazu ātrumu, bet arī šeit bieži var redzēt strupceļus. Aizsargstrupceļš beidzas pie strupceļa atbalsta vai prizmas uzbēruma, atkarībā, kurš sākas pirmais, bet ja ir izolētās salaidnes, līdz izolētajai salaidnei. Nosviedējpārmija beidzas daudz agrāk - jau asmens resgalī.