Ņūkāslas katedrāle (angļu: Newcastle Cathedral) jeb Sv. Nikolaja katedrāles baznīca (angļu: Cathedral Church of St Nicholas) ir no 1091. gada līdz apmēram 1500. gadam celta anglikāņu katedrāle, kas atrodas Anglijas ziemeļos, Ņūkāslā pie Tainas. 1882. gadā dibinātās Ņūkāslas diecēzes galvenā baznīca. Dievnams ir vistālāk uz ziemeļiem esoša anglikāņu katedrāle Anglijas teritorijā. Baznīca sākta celt 1091. gadā kopā ar pils izbūvi. 1216. gadā baznīca nodega. Pašreizējā baznīcas ēka tika pabeigta 1350. gadā. 15. gadsimtā tika uzbūvēts dievnama raksturīgais tornis. 1777. gadā baznīca tika būtiski pārbūvēta, bet 1882. gadā tā kļuva par katedrāli. No 1550. līdz 1553. gadam baznīcā par mācītāju kalpoja skotu reformācijas līderis Džons Nokss.