Džoels T. Šūmahers (angļu: Joel T. Schumacher, dzimis 1939. gada 29. augustā, miris 2020. gada 22. jūnijā) bija amerikāņu kinorežisors, kinoproducents un scenārists. Dzimis un uzaudzis Ņujorkā, Šūmahers sākotnēji absolvēja dizaina skolu un kļuva par modes dizaineri. Sācis darboties kino kā producents un kostīmu autors, bet vēlāk sarakstījis scenārijus filmām Car Wash (1976), Sparkle (1976) un The Wiz (1978). Viņa pirmās režisētās filmas The Incredible Shrinking Woman (1981) un D.C. Cab (1983) neguva plašu atsaucību. Kļuvis pazīstams pēc filmām "Svētā Elma uguns" (St. Elmo's Fire, 1985), "Pazudušie zēni" (1987) un "Klients" (1994). Šūmahers aizvietoja Timu Bērtonu, lai režisētu Betmena franšīzes filmas "Betmens uz mūžu" (1995) un "Betmens un Robins" (1997). Bijis režisors arī tādām filmām kā "Viss pieriebies" (1993), "Laiks nogalināt" (1996), "Tīģerzeme" (Tigerland, 2000), "Telefona būda" (2002), "Operas spoks" (2004), "Skaitlis 23" (2007) un "Ko slēpj meli" (2011).