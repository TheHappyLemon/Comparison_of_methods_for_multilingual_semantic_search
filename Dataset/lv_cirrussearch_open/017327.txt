Boumena krasts (angļu: Bowman Coast, spāņu: Costa Bowman) ir Antarktīdas piekrastes daļa Greiema Zemes dienvidaustrumos. Stiepjas no Nortropa raga ziemeļos līdz Agasi ragam dienvidos Antarktīdas pussalas austrumu pusē Vedela jūras piekrastē. Ziemeļos robežojas ar ar Foina krastu, dienvidos — ar Pālmera Zemes Vilkinsa krastu. Krasta kopējais garums ir ap 230 km. Krasta līnija stipri izrobota. Visu piekrasti klāj Larsena šelfa ledājs, uz ko noplūst vairāki glečeri no pussalas kalniem. Ledājā vairākas salas, lielākā no kurām ir Frensisa sala krasta ziemeļdaļā. Krasta dienvidu robeža ir līdz 70 km garā Holika-Kenjona pussala. Krastu 1928. gada 20 decembrī no lidmašīnas nofotografēja austrāliešu polārpētnieks Huberts Vilkinss, kurš nosauca piekrastes daļu «tālāk dienvidos, nekā Nordenšelds un Larsons ir bijuši un kas ir iepretī Faljēra krastam» par godu amerikāņu ģeogrāfam, Amerikas ģeogrāfijas biedrības direktoram (1915-1928) un Džonsa Hopkinsa Universitātes prezidentam (1928-1950) Aizaiam Boumenam (Isaiah Bowman). Agrīnajās kartēs Boumena krasta atrašanās vieta un garums tika atrādīti ļoti atšķirīgi; tagadējie parametri tiek lietoti kopš 1940. gadu beigām pēc FIDS apsekojuma.