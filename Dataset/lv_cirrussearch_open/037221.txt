Džordža Vašingtona tilts (angļu: George Washington Bridge) ir divstāvīgs maksas piekartilts, kas atrodas starp Ņujorkas štatu un Ņūdžersiju, ASV. Tilts savieno Ņujorkas Manhatanas rajonu ar Ņūdžersiju, šķērsojot Hudzonas upi. Tilta augšējā stāvā atrodas četras joslas katrā virzienā, ietves un riteņbraucēju celiņš, bet apakšējā stāvā trīs joslas katrā virzienā. Ātruma ierobežojums uz tilta ir 45 jūdzes stundā (72 km/h). Tilta kopējais garums ir 1450 metri, tā platums ir 36 metri, bet augstums tilta augstākajā punktā ir 184 metri. Tilta augstums līdz upei ir 65 metri. Pēc 2015. gada datiem, katru dienu tiltu šķērso ap 312 377 transportlīdzekļu, bet gada laikā ap 106 miljoniem motorizēto transportlīdzekļu. Pēc šiem rādītājiem tas ir visnoslogotākais tilts pasaulē. Tilta celtniecība uzsākta 1927. gada oktobrī, bet tas atklāts satiksmei 1931. gada 24. oktobrī. 1962. gada 29. augustā atklāts tilta otrais stāvs. Līdz 1937. gadam tas bija garākais piekartilts pasaulē. Kopš 2006. gada valsts nacionālajos svētkos un atceres dienās uz tilta izkar 27 metrus garu, 18 metrus platu un 200 kg smagu ASV karogu. Tas ir lielākais brīvi plīvojošais ASV karogs pasaulē. Tilts nosaukts par godu pirmajam ASV prezidentam Džordžam Vašingtonam.