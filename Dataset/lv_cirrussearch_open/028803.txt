Giorgijs Margvelašvili (gruzīnu: გიორგი მარგველაშვილი; dzimis 1969. gada 4. septembrī) ir Gruzijas akadēmiķis un politiķis, kurš no 2013. gada 17. novembra līdz 2018. gada 16. decembrim bija Gruzijas prezidents. Studējis filozofiju, divreiz bijis Gruzijas sabiedrisko lietu institūta rektors (2000—2006, 2010—2012). 2012. gada oktobrī viņš kļuva par jaunizveidotā Bizinas Ivanišvili ministru kabineta locekli kā Gruzijas Izglītības un zinātnes ministrs. 2013. gada februārī viņš tika nozīmēts arī par premjerministra vietnieku. 2013. gada maijā Margvelašvili tika nosaukts kā Ivanišvili vadītās partijas Gruzijas sapnis prezidenta amata kandidāts un oktobrī uzvarēja prezidenta vēlēšanās ar 62% balsu. Margvelašvili nav nevienas politiskās partijas biedrs. Margvelašvili prezidentūra beidzās 2018. gada decembrī, viņš nekandidēja uz pārvēlēšanu.