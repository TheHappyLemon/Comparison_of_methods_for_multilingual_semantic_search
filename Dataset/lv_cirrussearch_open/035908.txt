Rolands Freimanis (dzimis 1988. gada 21. janvārī Gulbenē) ir latviešu basketbolists, spēlē spēka uzbrucēja vai centra pozīcijā, Latvijas basketbola izlases dalībnieks. 2023. gadā pārstāv Polijas klubu Sopotas "Trefl". Pieaugušo basketbola karjeru sācis Latvijas komandās Rīgas "Juniors", ASK Rīga un VEF Rīga, bet pēc tam daudzas sezonas aizvadījis ārvalstu klubos, spēlējot Spānijā, Itālijā, Igaunijā, Krievijā, Turcijā, Grieķijā un Polijā. Bijis Igaunijas čempions un vairākkārtējs Polijas kausa ieguvējs. Latvijas nacionālās izlases sastāvā debitējis 2009. gada 6. augustā. Tās sastāvā izcīnījis 13. vietu 2009. gada Eiropas čempionātā un 22. vietu 2011. gada Eiropas čempionātā. Pirms tam pārstāvējis gan Latvijas U-16, gan U-18, gan U-20 izlases.