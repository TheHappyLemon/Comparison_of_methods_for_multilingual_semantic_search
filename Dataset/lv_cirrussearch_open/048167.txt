Splitas-Dalmācijas župānija (horvātu: Splitsko-dalmatinska županija) ir župānija Horvātijas dienvidu daļā, kas robežojas ar Dubrovnikas-Neretvas župāniju dienvidaustrumos, ar Šibenikas-Kninas župāniju ziemeļrietumos un ar Bosniju un Hercegovinu austrumos un ziemeļos. To rietumos apskalo Adrijas jūra. Župānijas kopējā platība ir 4 540 km², pēc 2011. gada datiem tajā dzīvo 454 798 iedzīvotāji. Tā ir otrā lielākā župānija pēc platības un iedzīvotāju skaita. Župānijas administratīvais centrs un lielākā pilsēta ir Splita. Župānija sastāv no 16 pilsētām un 39 pašvaldībām. Župānijas teritorijā atrodas Dināras dabas parks.