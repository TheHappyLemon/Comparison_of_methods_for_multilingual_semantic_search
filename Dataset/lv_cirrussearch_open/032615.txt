Meteor-M № 1 (Метеор-М № 1) ir Krievijas meteoroloģiskais pavadonis, pirmais no Meteor-M sērijas. Tas orbītā palaists 2009. gada septembrī. Pavadonis izgatavots uzņēmumā NPP VNIIEM pēc Roskosmos un Rosgidromet pasūtījuma. Meteor-M № 1 tika palaists 2009. gada 17. septembrī ar nesējraķeti Sojuz-2.1b/Fregat-M no Baikonuras kosmodroma starta laukuma 31/6. Ar to kopā startēja arī mikropavadoņi BLITS, Universitetskij-2, Sterh-2, UGATUSAT, SumbandilaSat, IRIS. Meteor-M ievadīts solārsinhronā orbītā. 2009. gada 24. decembrī Meteor-M № 1 nodots ekspluatācijā. Līdz tam gandrīz desmit gadu Krievijai nebija savu meteoroloģisko pavadoņu. 2014. gada 1. oktobrī pavadonim pārtraukta ekspluatācija, jo tam nestabili darbojās orientācijas sistēma. Vēlāk tā darbība daļēji tika atjaunota, un kopš 2015. gada novembra tas atsāka informāciju no instrumentiem. 2016. gada 21. martā tika paziņots, ka Meteor-M № 1 radusies kļūme kādā no sistēmām. Pavadoņa izmantošana tiek turpināta, mērot elektronu un protonu plūsmu ar diviem Geigera—Millera detektoriem un Čerenkova detektoru.