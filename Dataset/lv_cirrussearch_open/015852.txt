Ozjorska (krievu: Озёрск, līdz 1938. gadam — Darkēmene (vācu: Darkehmen), no 1938. līdz 1946. gadam Angerapa (vācu: Angerapp)) ir pilsēta un rajona centrs Kaļiņingradas apgabala dienvidaustrumos pie Angrapas upes, netālu no Polijas robežas. Līdz 1945. gadam Ozjorskas (Darkēmenes) vēsture ir Austrumprūsijas (Vācijas) vēstures sastāvdaļa. Rakstos pirmoreiz minēta 1539. gadā. Pilsētas tiesības no 1725. gada. 1880. gadā pie pilsētas tika izbūvēta HES, un Darkēmene kļuva par pirmo pilsētu Austrumprūsijā ar elektrisko ielas apgaismojumu. Nacistu valdīšanas laikā pilsētas nosaukums tika "vāciskots", nosaucot to par Angerapu. Pēc Austrumprūsijas piešķiršanas PSRS 1946. gadā Angerapa tika pārdēvēta par Ozjorsku. Ozjorska (Darkēmene) ir Vācijas kanclera Gustava Bauera (Gustav Bauer, 1870-1944) dzimtā pilsēta.