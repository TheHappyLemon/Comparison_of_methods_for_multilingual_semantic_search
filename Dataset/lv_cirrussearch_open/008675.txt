Hlorofils (grieķu: χλωρος, chloros — "zaļš", φύλλον, phyllon — "lapa") ir zaļais pigments, kas atrodams gandrīz visos augos, aļģēs un cianobaktērijās. Hlorofils piedalās fotosintēzes procesā. Tas veidojas tikai tad, kad augiem ir pieejama gaisma. Izšķir aptuveni 100[nepieciešama atsauce] dažādus hlorofilu veidus: hlorofilu a, b, c1, с2, d, f un bakteriohlorofilus a, b, c, сs, d, e,un g . Tie atšķiras pēc to ķīmiskās struktūras. Hlorofila molekulu veido viens magnija atoms, četri slāpekļa atomi, pieci vai seši (atkarībā no hlorofila veida) skābekļa atomi, 70 vai 72 ūdeņraža atomi un 55 oglekļa atomi. Hlorofila a ķīmiskā formula ir šāda: C55H72O5N4Mg, bet hlorofila b ķīmiskā formula: C55H70O6N4Mg. Hlorofila molekulas sastāvā ietilpstošais augstākais spirts fitols tiek izmantots E un K vitamīnu sintēzē.