Gvano (no spāņu: guano no kečvu: wanu — ‘mēsli’) ir dabīgā veidā sadalījušies jūras putnu vai sikspārņu ekskrementi. Satur ievērojamu daļu slāpekļa (ap 9% amonjaka) un fosfora (ap 13% P2O5) savienojumu. Ļoti augstvērtīgs mēslojums. Ievērojami gvano krājumi ir Dienvidamerikas un Dienvidāfrikas piekrastes salās, daudzās Klusā okeāna salās. Terminu "gvano" attiecina arī uz mēslojumu, kas veidojas no zivjrūpniecības un zvērsaimniecības atkritumiem. Agrāk gvano sastāvā esošie nitrāti tika izmantoti arī šaujampulvera ražošanai.