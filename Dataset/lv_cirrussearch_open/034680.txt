Kristians Donalds Leitners (angļu: Christian Donald Laettner; dzimis 1969. gada 17. augustā) ir bijušais amerikāņu basketbolists, spēlējis spēka uzbrucēja un centra pozīcijā. Studējis Djūka Universitātē, kuras basketbola komandu pārstāvējis NCAA. Leitners tiek uzskatīts par vienu no visu laiku labākajiem NCAA basketbolistiem. Djūkas "Blue Devils" sastāvā 1991. un 1992. gadā izcīnījis NCAA čempiontitulu. 1992. gadā tika atzīts par NCAA gada spēlētāju, tika iekļauts ASV basketbola izlases sastāvā startam 1992. gada vasaras olimpiskajās spēlēs, kurās pirmo reizi Olimpisko spēļu vēsturē bija atļauts piedalīties NBA profesionāļiem. Leitners bija vienīgais koledžu basketbolists ASV izlases sastāvā. Par "Sapņu komandu" nosauktā ASV turnīrā izcīnīja zelta medaļu un 2010. gadā tika uzņemta Basketbola slavas zālē. 1992. gada NBA draftā Leitneru ar kopējo 3. numuru izraudzījās Minesotas "Timberwolves". Kopumā NBA aizvadījis 13 sezonas sešu dažādu komandu sastāvā, tomēr viņa NBA karjera nesasniedza to līmeni, kāds tika cerēts, kad spēlētājs uzsāka profesionāļa gaitas.