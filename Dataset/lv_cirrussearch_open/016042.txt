Akabas līcis (arābu: خليج العقبة, Khalyj al-'Aqabah) ir līcis, kas atrodas Sarkanās jūras ziemeļos, starp Sīnāja pussalu un Arābijas pussalu. No Saraknās jūras to atdala Tīrānas šaurums. Akabas līča krastos atrodas četras valstis: Ēģipte, Izraēla, Jordānija un Saūda Arābija. Izraēlieši līci sauc par Elatas līci (ivritā: מפרץ אילת, Mifratz Eilat). Līča garums ir aptuveni 160 km, maksimālais platums — 24 km. Dziļāka vieta ir 1850 metri zem jūras līmeņa. Lielākās pilsētas līča krastos ir Akaba (Jordānijā), Elata (Izraēlā) un Tāba (Ēģiptē). Visas trīs pilsētas atrodas līča galējos ziemeļos. Citas pilsētas līča krastos ir Hakla, Mekna (Saūda Arābijā) un Nuveibi, Dehava (Ēģiptē).