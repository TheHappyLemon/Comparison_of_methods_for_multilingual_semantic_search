Federālā rezervju sistēma (angļu: Federal Reserve System; FED) ir 12 reģionālo valsts banku apvienība ASV, kas veic centrālās bankas funkcijas. Tika izveidota 1913. gada 23. decembrī. Septiņu locekļu Federālās rezervju sistēmas valde nosaka rezervju prasības bankām loceklēm, pārskata un nosaka diskonta likmes, ko nosaka 12 Federālās rezervju bankas, pārskata arī rezervju banku budžetu. Valdes priekšsēdētāju ASV prezidents ieceļ uz četru gadu termiņu. Pašreizējais Federālās rezervju sistēmas vadītājs ir Džeroms Pauels. Pati Federālā rezervju banka ir korporācija, kuru vada deviņu direktoru valde, no kuriem sešus ievēl bankas locekles un trīs ieceļ Federālās rezervju sistēmas valde. 12 Federālās rezervju bankas atrodas Bostonā, Ņujorkā, Filadelfijā, Čikāgā, Sanfrancisko, Klīvlendā, Ričmondā, Atlantā, Sentluisā, Mineapolisā, Kanzassitijā un Dalasā.