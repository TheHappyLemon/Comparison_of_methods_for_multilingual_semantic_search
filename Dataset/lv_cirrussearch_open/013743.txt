Ralfs Šūmanis (vācu: Ralf Schumann; dzimis 1962. gada 10. jūnijā) ir vācu šāvējs, startē 25 m ātršaušanā. Šaušanā sācis trenēties 1977. gadā 15 gadu vecumā. Piedalījies septiņās Olimpiskajās spēlēs (1988, 1992, 1996, 2000, 2004, 2008, 2012). 1988. gadā, pārstāvēdams Austrumvāciju, izcīnīja sudraba medaļu, zeltu izcīnīja PSRS pārstāvošais Latvijas šāvējs Afanasijs Kuzmins. Pēc tam tika izmainīti mērķi, sākās R. Šūmaņa dominance 25 m ātršaušanas disciplīnā. Nākamajās Olimpiskajās spēlēs Barselonā viņš jau pārstāvēja Vāciju un izcīnīja savu pirmo zelta medaļu Olimpiskajās spēlēs. Uzvaru viņš guva arī 1996. gadā Atlantā un 2004. gadā Atēnās, savukārt 2008. gadā Pekinā izcīnīja savu otro sudraba medaļu. 2012. gadā Londonā R. Šūmanis ieņēma 16. vietu. 2000. gadā Sidnejā — 5. vietu. Sportists bija kvalificējies arī 1984. gada vasaras olimpiskajām spēlēm, taču Austrumvācija boikotēja šīs spēles. Vairākas medaļas izcīnījis arī Pasaules un Eiropas čempionātos. Precējies ar šāvēju Anki Velkeri-Šūmani (Anke Völker-Schumann), kas arī piedalījusies trijās Olimpiskajās spēlēs.