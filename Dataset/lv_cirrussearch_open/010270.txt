Agasi ezers (angļu: Lake Agassiz) bija pēcleduslaikmeta ledāju kušanas ezers tagadējā Kanādas teritorijā. Pastāvējis apmēram pirms 10—12 tūkstošiem gadu un eksistējis ap 1000 gadu. Nosaukts 1923. gadā par godu šveiciešu dabaszinātniekam Žanam Luī Agasi. Ezera lielākās izplatības periodā tā platība bijusi ap 440 000 km² un pēc izmēriem bijis lielāks par visiem mūsdienu saldūdens ezeriem. Tā garums ziemeļu—dienvidu virzienā bijis ap 1100 km, austrumu—rietumu — ap 400 km, lielākais dziļums — ap 200 m. Dažādos laikos ezeram bijusi notece uz dienvidiem pa mūsdienu Minesotas upi uz Misisipi, uz austrumiem caur mūsdienu Nipigona ezeru uz Augšezeru un uz ziemeļrietumiem pa Makenzi upi uz Ziemeļu Ledus okeānu. Beigu stadijā ezers noplūdis pa tagadējo Nelsonas upi uz Hudzona līci. Ezera iedobēs mūsdienās pastāv vairāki lieli ezeri: Vinipegs, Vinipegosiss, Vudsu ezers, Manitobas ezers.