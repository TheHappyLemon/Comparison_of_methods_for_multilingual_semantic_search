Brazīlija olimpiskajās spēlēs pirmo reizi piedalījās 1920. gadā, kad vasaras olimpiskās spēles notika Antverpenē. Kopš tā laika Brazīlija ir piedalījusies visās vasaras olimpiskajās spēlēs, izņemot 1928. gada Antverpenes spēles. Kopš 1992. gada tā piedalās arī ziemas olimpiskajās spēlēs. 2016. gadā Brazīlijas pilsētā Riodežaneiro tika rīkotas XXXI vasaras olimpiskās spēles. Brazīlija olimpiskajās spēlēs medaļas ir ieguvusi tikai vasaras olimpiskajās spēlēs. Brazīlija medaļas ir ieguvusi gandrīz katrās vasaras olimpiskajās spēlēs, kurās ir piedalījusies, izņēmumi bija 1924., 1932. un 1936. gada olimpiskās spēlēs, kad tai nebija medaļu. Visvairāk medaļu tā ieguva 2016. gadā, kad pati organizēja vasaras olimpiskās spēles. Kopumā Brazīlija ir ieguvusi 150 olimpiskās medaļas 18 dažādos sporta veidos. Ziemas olimpiskajās spēlēs līdz šim Brazīlija nav izcīnījusi nevieno olimpisko medaļu. Labākais rezultāts ziemas olimpiskajās spēlēs bija 2010. gada Vankūveras spēlēs, kad Izabela Klārka Ribeiru, kas piedalījās snovborda sacensībās, ieguva devīto vietu. Visvairāk medaļu Brazīlija ir izcīnījusi džudo, burāšanā un vieglatlētikā. Savukārt volejbolā un pludmales volejbolā Brazīlija ir viena no līderēm iegūto medaļu skaita daudzumā. No sportistiem visvairāk medaļu ir ieguvuši burātāji Roberts Šeids un Torbens Graels, katrs pa piecām olimpiskajām medaļām. Brazīliešu garo distanču skrējējam Vanderleja Kordeiru di Limam ir piešķirta Pjēra de Kubertēna medaļa saistībā ar 2004. gada vasaras olimpisko spēlēs piedzīvoto uzbrukumu, kad viņam, piedaloties sacensībās, uzbruka viens no skatītājiem. Neskatoties uz šo uzbrukumu, viņš šajās olimpiskajās spēlēs izcīnīja bronzas medaļu. Brazīlija 2016. gadā kļuva par pirmo Dienvidamerikas valsti, kas organizējusi vasaras olimpiskās spēles. Līdz ar šo Brazīlija kļuva par pirmo Lusofona (portugāļu valodā runājošo valsti) valsti, kas organizējusi olimpiskās spēles. Kā arī Riodežaneiro ir otrā Latīņamerikas pilsēta, kas rīkojusi olimpiskās spēles, pirmā bija 1968. gadā Mehiko. Brazīlija kļuva arī par otru valsti dienvidu puslodē, kas organizējusi olimpiskās spēles, pirmā bija Austrālija, kas spēles organizēja 1956. gadā un 2000. gadā.