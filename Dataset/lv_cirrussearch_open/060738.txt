Ambrozijas (latīņu: Ambrosia) ir kurvjziežu dzimtas ģints. Tā ir izplatīta Amerikas tropu un subtropu reģionos, īpaši Ziemeļamerikā, kur ģints izcelsmes areāls atrodas ASV dienvidrietumos un Meksikas ziemeļrietumos. Vairākas sugas ir ieviestas Vecajā pasaulē, kur dažas ir naturalizējušās un kļuvušas par invazīvām sugām. Tiek prognozēts ka, reaģējot uz notiekošajām klimata pārmaiņām, ambroziju sugas tuvākajā nākotnē turpinās izplatīties visā Eiropā. Ir apzināts, ka ambroziju ziedputekšņi bieži izraisa alerģiskas reakcijas, īpaši alerģisku rinītu. Pusi no visiem ar ziedputekšņiem saistītā alerģiskā rinīta gadījumiem Ziemeļamerikā izraisa tieši ambrozijas sugas.