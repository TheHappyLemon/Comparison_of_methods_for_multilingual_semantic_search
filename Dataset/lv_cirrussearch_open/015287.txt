Šis raksts ir par apdzīvotu vietu. Par upi skatīt rakstu Gļinovka (upe). Tabore (IPA: [tabɔrɛ]) ir ciems Augšdaugavas novada Tabores pagastā, pagasta centrs. Izvietojies pagasta rietumdaļā pie autoceļa P66 11 km no novada domes Daugavpilī un 229 km no Rīgas. Apdzīvotā vieta izveidojusies starp bijušajiem Tabores (Tabor) un Liellašu muižu centriem. Izaugusi padomju gados kā ciema padomes un kolhoza «Zarja» (vēlāk — «Avangards») centrs, absorbējot arī kādreizējo ciema centru Liellašus. Taborē atrodas pagasta pārvalde, pamatskola bijušajā muižas ēkā, feldšeru un vecmāšu punkts, bibliotēka, veikals.