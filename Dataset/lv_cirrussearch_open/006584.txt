Viktorija Rebensburga (vācu: Viktoria Rebensburg; dzimusi 1989. gada 4. oktobrī Tegernzē, Vācijā) ir vācu kalnu slēpotāja. Labākos karjeras rezultātus uzrādījusi milzu slalomā un supergigantā. 2006. gadā 16 gadu vecumā viņa pirmoreiz kļuva par Vācijas čempioni supergigantā. Pasaules kausa posmos debitēja tā paša gada decembrī. 2010. gada ziemas olimpiskajās spēlēs Vankūverā V. Rebensburga izcīnīja zelta medaļu milzu slalomā, kā arī ieņēma 28. vietu supergigantā. Uzvara milzu slalomā bija viņas pirmā uzvara starptautiskās sacensībās. Otru olimpisko medaļu izcīnīja 2014. gada ziemas olimpiskajās spēlēs — bronzu, arī milzu slaloma disciplīnā.