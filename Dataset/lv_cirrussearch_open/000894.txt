Solar Dynamics Observatory jeb SDO (no angļu: "Saules dinamikas observatorija") ir NASA kosmiskais aparāts, kas paredzēts Saules novērošanai, daļa no programmas Living With a Star. To palaida 2010. gada 11. februārī ar nesējraķeti Atlas V/401. SDO mērķis ir saprast Saules ietekmi uz Zemi un Zemes tuvējo kosmisko telpu, pētot Saules atmosfēru mazā telpas un laika mērogā vienlaicīgi dažādos starojuma viļņu garumos. Ar SDO tiks noteikts, kā veidojas Saules magnētiskais lauks un kāda ir tā struktūra, kā arī kā šī uzkrātā magnētiskā enerģija tiek pārveidota un izstarota heliosfērā un Zemes tuvumā Saules vēja, enerģētisko daļiņu un dažādu Saules starojumu veidā.