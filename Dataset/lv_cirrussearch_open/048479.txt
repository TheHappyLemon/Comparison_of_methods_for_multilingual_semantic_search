Pluto (angļu: Pluto), saukts arī par Pluto the Pup, ir animācijas tēls, ko 1930. gadā izveidoja Walt Disney Productions. Tas ir dzeltenīgi oranžas krāsas, vidēja auguma, īsspalvas suns ar melnām ausīm. Atšķirībā no Disneja tēlu vairākuma, Pluto nav antropomofs, tam piemīt tikai atsevišķas cilvēku īpašības, piemēram, sejas mīmika. Pluto ir Mikipeles mājdzīvnieks. Kaut arī viņš ir bezšķirnes suns, viņa debija bija kā bladhaunda šķirnes sunim Mikipeles animācijas īsfilmā The Chain Gang. Kopā ar Mikipeli, Minniju, Donaldu, Deiziju un Sprukstu, Pluto ir viens no "Sensacionālā sešinieka" — Disneja visuma lielākajām zvaigznēm. Starp visiem sešiem tēliem, Pluto vienīgais neģērbjas kā cilvēks. Pluto debitēja un piedalījās 24 Mikipeles īsfilmās, pirms 1937. gadā ieguva pats savas atsevišķās īsfilmas. No 1930. līdz 1953. gadam Pluto ir piedalījies 89 īsfilmās. Dažas no tām tika nominētas Amerikas Kinoakadēmijas balvai kategorijā "Labākā animācijas īsfilma", tostarp The Pointer (1939), Squatter's Rights (1946), Pluto's Blue Note (1947) un Mickey and the Seal (1948). Īsfilma Lend a Paw (1941) ieguva šo balvu 1942. gadā. Tādēļ, ka Pluto nerunā, viņa īsfilmas lielākoties uzsvars ir uz fizisko humoru. Tas padarīja Pluto par aizsācēju tēlu animācijā, kas pauž emocijas vairāk caur animāciju nekā caur dialogu. Tāpat kā pārējie Pluto draugi, arī viņš kopš 1931. gada bieži ir attēlots komiksos. 1990. gadā Pluto atgriezās uz ekrāniem animācijas filmā The Prince and the Pauper, kā arī vairākās videofilmās. Tāpat Pluto piedalās dažādos animācijas seriālos: Mickey Mouse Works (1999–2000), House of Mouse (2001–2003), Mickey Mouse Clubhouse (2006–2016), Mikipeles īsfilmās (2013–2019) un tām sekojošajās īsfilmās The Wonderful World of Mickey Mouse (2020–šobrīd). 1998. gadā, tuvojoties Disneja autortiesību beigām uz Pluto, tika pieņemts likuma projekts, kas pagarināja autortiesības vēl uz 20 gadiem.