{{Vērtīgs raksts}}

'''Topkapi pils''' ({{val|tr|Topkapı Sarayı}}, {{ara|طوپقپو سرايى}} — ‘Lielgabalu vārtu pils’ — pils tā nosaukta tādēļ, ka blakus atradās lielgabalu vārti) atrodas [[Sirkedži|Sirkedži mikrorajonā]] ([[Eminēnī rajons]], [[Stambula]], [[Turcija]]) un no [[1465]]. līdz [[1853]]. gadam bija [[Osmaņu impērija]]s administratīvais centrs. Pili [[1459]]. gadā pavēlēja uzcelt [[Osmaņu dinastija|sultāns]] [[Mehmeds II|Mehmeds II Iekarotājs]] un tās celtniecību pabeidza [[1465]]. gadā. Pils atrodas uz raga, kur savienojas [[Zelta rags]] ar [[Marmora jūra|Marmora jūru]] un no paugura, uz kura pils uzcelta, paveras brīnišķīgs skats uz [[Bosfors|Bosfora jūras šaurumu]]. Pils sastāv no vairākām mazākām ēkām, kas sagrupētas atsevišķos pagalmos.

[[Attēls:Courtyard Topkapi Palace.jpg|thumb|250px|Topkapi pils otrais pagalms]]

Pils ir bagāta ar [[osmaņu impērija|osmaņu]] [[arhitektūra]]s stilu paraugiem un tajā glabājas apjomīgas [[porcelāns|porcelāna]], mantiju, [[ierocis|ieroču]], [[vairogs|vairogu]], bruņutehnikas, osmaņu miniatūru, [[islāms|islāma]] [[kaligrāfija]]s [[Manuskripts|manuskriptu]], sienu rotājumu un sultāna vērtslietu un juvelierizstrādājumu kolekcijas.

== Sultanāta vārti ==
[[Attēls:Imperial Gate Topkapi Istanbul 2007 002.jpg|thumb|200px|Sultanāta vārti ([[osmaņu turku valoda|osmaņu turku]]: ''Bâb-ı Hümâyûn'').]]

Pils pirmie un galvenie vārti ir Sultanāta vārti ([[osmaņu turku valoda|osmaņu turku]]: ''Bâb-ı Hümâyûn''), jeb Sultāna vārti ([[turku valoda|turku]]: ''Saltanat Kapısı'') un tie atrodas pils kompleksa dienvidos.<ref>{{Tīmekļa atsauce |url=http://www.topkapisarayi.gov.tr/eng/saltanatkapisi.html |title=Topkapı Palace Museum | Bâb-ı Hümâyûn / Sultanate Gate |access-date={{dat|2008|09|17||bez}} |archiveurl=https://web.archive.org/web/20080510091629/http://www.topkapisarayi.gov.tr/eng/saltanatkapisi.html |archivedate={{dat|2008|05|10||bez}} }}</ref> Masīvie vārti tika uzcelti [[1478]]. gadā un mūsdienās redzamā ārējā marmora apdare veidota 19. gadsimta Vārtu masīvā forma atspoguļo to funkcionālo nozīmi, lai aizsargātu pili. No centrā esošās arkas cauri vārtiem ved eja ar augstiem griestiem. Celtnes augšdaļu rotā tekstu apkalumi osmaņu [[kaligrāfija|kaligrāfijā]], citējot svēto [[Korāns|Korānu]], kā arī sultānu [[tugra]]s. Mūsdienās redzamas ir sultāna [[Mehmeds II|Mehmeda II]] un sultāna [[Abdulazizs I|Abdulaziza I]] tugras, jo viņi veica vārtu atjaunošanu. Katrā vārtu pusē ir telpas sargiem. Šie vārti katru dienu tika atvērti līdz ar pirmām lūgšanām no rīta, bet aizvērti pēc pēdējām vakarā. Caur šiem vārtiem iet bija atļauts tikai [[vezīrs|vezīriem]] un ārvalstu vēstniekiem.

Spriežot pēc vēsturiskiem dokumentiem, virs vārtiem bija izbūvēta koka celtne, kuru 19. gadsimta otrā pusē nojauca. Sākotnēji to lietojis sultāns Mehmeds kā paviljonu, bet vēlāk tajā glabātas to cilvēku mantas, kam nav bijuši mantinieki un viņi miruši pilī. Šīs telpas arī lietojušas harēma sievietes īpašos gadījumos.

Sultanāta vārti tālāk ved uz pils Pirmo pagalmu.

== Pirmais pagalms ==
[[Attēls:Hagia Eirene Constantinople July 2007 001.jpg|thumb|200px|Sv. Irēnas baznīca pirmajā pagalmā]]
[[Attēls:Mint Topkapi Istanbul 2007.jpg|thumb|200px|left|Impērijas naudas kaltuve (''Darphane-i Âmire'')]]

'''Pirmais pagalms''' ([[turku valoda|turku]]: ''I. Avlu'' un ''Alay Meydanı'') ir visapkārt [[serāls|serālam]] un to apjož augsta mūra siena.<ref>{{Tīmekļa atsauce |url=http://www.topkapisarayi.gov.tr/eng/alaymeydani.html |title=Topkapi pils muzejs | Pirmais pagalms / Alay Meydanı  |access-date={{dat|2008|08|16||bez}} |archiveurl=https://web.archive.org/web/20080307112552/http://www.topkapisarayi.gov.tr/eng/alaymeydani.html |archivedate={{dat|2008|03|07||bez}} }}</ref>

Pirmais pagalms kalpoja kā pils aizsargjosla un parks, kas aizņem lielāko pils teritorijas daļu. Stāvie jūras krasti jau [[Austrumromas impērija|Bizantijas]] laikā tika pārveidoti par kalna terasēm. Šajā pagalmā atrodas ēkas pils pamatfunkciju nodrošināšanai, kā arī atsevišķi galma nami, tomēr vairums laika gaitā ir zuduši.<ref>Necipoğlu, pg. 46-50</ref> Galvenās ēkas, kas saglabājušās līdz mūsdienām, ir Impērijas naudas kaltuve ([[osmaņu turku valoda|osmaņu turku]]: ''Darphane-i Âmire''), Sv. Irēnas baznīca un vairākas strūklakas. Pēc islāmticīgo [[osmaņu impērija|osmaņu turku]] pilsētas ieņemšanas, [[kristieši|kristiešu]] Sv. Irēnas baznīca netika nojaukta, bet lietota kā sultāna pils [[arsenāls]].<ref>Necipoğlu, pg. 46</ref>

Pagalms ir saukts arī par '''[[Jeničeri|jeničeru]] pagalmu''' un '''parādes pagalmu'''. Lai nokļūtu tālāk pilī, sultāna viesiem caur pirmo pagalmu bija jādodas uz Sveicināšanas vārtiem pa ceļu, kuram abās malās bija nostādīti galma locekļi un jeničeri. Tālāk par pirmo pagalmu bija aizliegts doties jāšus un viesiem bija pirms Sagaidīšanas vārtiem jānokāpj no zirgiem.<ref>Necipoğlu, pg. 44</ref>

Pirmā pagalma labajā pusē atrodas arī '''Sodu izpildītāja strūklaka''' ([[turku valoda|turku]]: ''Cellat Çeşmesi''), kur pēc [[galvas nociršana]]s soda izpildītājs esot mazgājis rokas un zobenu. Par to, vai šī ir tieši tā strūklaka, vēsturnieku vidū nav vienprātības.<ref>Davis, pg. 26-27</ref>

=== Sagaidīšanas vārti ===
[[Attēls:Istanbul asv2020-02 img14 Topkapı Palace.jpg|thumb|150px|Sagaidīšanas vārti ([[osmaņu turku valoda|osmaņu turku]]: ''Bâb-üs Selâm'') pirms ieejas otrajā pagalmā.]]

Lielie '''Sagaidīšanas vārti''' ([[osmaņu turku valoda|osmaņu turku]]: ''Bâb-üs Selâm''), jeb '''Vidus vārti''' ved uz pils otro pagalmu. Robotajiem vārtiem malās ir divi astoņstūru torņi ar smailiem jumtiem. Vārtu celtniecības laiks precīzi nav zināms. Pastāv uzskats, ka šie vārti ir kopija bizantiešu Sv. Barbaras vārtiem (Lielgabalu vārti), kas agrāk kalpojuši kā ieeja karaliskajā dārzā no [[Bosfors|Bosfora]] puses.<ref>Necipoğlu, pg. 51</ref> Uz vārtiem rakstīts gadaskaitlis, kas ir ap [[1542]]. gadu pēc [[Gregora kalendārs|Gregora kalendāra]], [[osmaņu dinastija|sultāna]] [[Mehmeds II|Mehmeda II]] valdīšanas laikā. [[1584]]. gada osmaņu miniatūrā redzams, ka vārtu augšdaļā agrāk bijuši trīs logi un lēzens jumts.<ref>[http://commons.wikimedia.org/wiki/Image:Hunername_1523.JPG Depiction from the 16th century miniature ''Hünername'']</ref> Tā varētu būt agrākā sargu māja, kas tagad vairs nav saglabājusies.<ref>Necipoğlu, pg. 52</ref> Abās pusēs vārti ir grezni rotāti un to augšdaļā ir sultānu [[tugra]]s un svētie teksti.

Šos vārtus bija atļauts izmantot tikai augstām amatpersonām ceremoniju laikā un ārvalstu vēstniekiem. Pie vārtiem visiem bija jānokāpj no zirgiem un zirgā caur tiem bija atļauts jāt tikai pašam [[osmaņu dinastija|sultānam]].<ref>Necipoğlu, pg. 50</ref> Šo tradīciju osmaņi bija pārņēmuši no bizantiešiem, kas tādus pašus noteikumus ievēroja Lielās pils vara vārtiem.

== Otrais pagalms ==
[[Attēls:Topkapi Palace Second Courtyard March 2008pano.jpg|thumb|200px|Otrais pagalms: labajā pusē pils virtuves.]]
[[Attēls:Konstantin Kapidagli 001.jpg|thumb|200px|Svētlaimes vārtu priekšā sultāna Selima II pieņemšana. Ierindas kārtību pieņemšanās reglamentēja detalizētas instrukcijas un protokols.]]

Aiz Pieņemšanas, jeb Vidus vārtiem seko '''Otrais pagalms''', jeb '''Divāna laukums''' ([[turku valoda|turku]]: ''II. Avlu'' un ''Divan Meydanı''), kur brīvi pastaigājās [[pāvs|pāvi]] un [[gazeles]]. Otro pagalmu izmantoja dažādām svinīgām galma un pils sapulcēm.<ref>{{Tīmekļa atsauce |url=http://www.topkapisarayi.gov.tr/eng/divan_meydani.html |title=Topkapı Palace | II. Courtyard / Divan Square |access-date={{dat|2008|08|16||bez}} |archiveurl=https://web.archive.org/web/20080801031049/http://www.topkapisarayi.gov.tr/eng/divan_meydani.html |archivedate={{dat|2008|08|01||bez}} }}</ref><ref name="autogenerated3">Necipoğlu, pg. 53</ref> Otro pagalmu pieskaita t.s. ''ārējai zonai'' ([[osmaņu turku valoda|osmaņu turku]]: ''Birûn''). Šajā pagalmā vienīgi [[osmaņu dinastija|sultāns]] drīkstēja pārvietoties jāšus un galvenais ceļš šajā pagalma ved uz trešo pagalmu.

Pagalms pabeigts aptuveni [[1465]]. gadā, bet pēdējās pārmaiņas tajā veiktas ap [[1525]].—[[1529]]. g., sultāna suleimana valdīšanas laikā.<ref name="autogenerated3" /> Ap pagalmu atrodas pils slimnīca, ceptuve, [[jeničeri|jeničeru]] kvartāls, staļļi, impērijas [[harēms]], [[divāns]] un virtuves. Pagalma galā ir Svētlaimes vārti, kas ved uz trešo pagalmu, bet visam pagalmam apkārt izveidota marmora [[kolonāde]].

Pēdējo izrakumu laikā pagalmā atrasti vairāki arheoloģiski artefakti no romiešu un bizantiešu laikiem: sarkofāgi, kristāmtrauki, brustvēri, pīlāri un kapiteļi. Visi atrastie priekšmeti ir izstādīti apskatei pils virtuvju priekšā. Zemē zem otrā pagalma ir bizantiešu laiku [[cisterna]], kas tūristiem nav pieejama apskatei.

Otrais pagalms tika lietots sultāna tiesas sapulcēm un audiencēm. Pieņemšanas šeit rīkoja, lai atstātu iespaidu uz viesiem un par to, kā notikusi sultāna audience, saglabājušies vairāku austriešu, venēciešu un franču vēstnieku ziņojumi. Francijas vēstnieks Filips di Frens-Kanaī ieradies ar vēstniecību uz sultāna pieņemšanu [[1573]]. gadā:

{{cquote|''Labajā pusē ļoti tuvu vārtiem sēdēja jeničeru priekšnieks ar vairākiem galma augstmaņiem. Vēstnieks sasveicinājās, noliecot galvu, bet viņi uzreiz piecēlās un viņam paklanījās. Tajā pat mirklī visi jeničeri un citi kareivji, kas neapbruņoti stāvēja gar sienu, darīja tāpat un daudzu turbānu liekšanās vienkopus izskatījās pēc vieglā vēja brāzmā viļņojošos gatavas labības lauka (..) Mēs ar lielu baudu un vēl lielāku apbrīnu vērojām biedējoši daudzos jeničerus un citus kareivjus, kas klusi un nekustīgi stāvēja ierindā gar sienām ar priekšā saliktām rokām kā mūkiem, radot iespaidu, ka ir statujas nevis cilvēki. Viņi tā nekustīgi stāvēja ilgāk kā septiņas stundas no vietas, nerunājot un nekustoties. Noteikti ir ļoti grūti aptvert tādu disciplīnu un paklausību, ja pats to nav redzējis ar savām acīm (..)''”.<ref>Necipoğlu, pg. 64-66</ref>}}

=== Sultāna karietes ===
[[Attēls:Istanbul.Topkapi008.jpg|thumb|200px|Atsevišķas sultāna karietes un rati izstādīti apskatei.]]

Uzreiz aiz Pieņemšanas vārtiem agrāko ārējo staļļu un zirglietu telpās izstādītas apskatei sultāna karietes. Ēka ir ar zemiem griestiem un tie pēdējo reizi tika kapitāli remontēti [[1735]]. gadā, kad izbūvēja jaunus griestus. Tie ir vieni no retajiem griestiem, kas nav veidoti no kupoliem un tie ir saglabājuši oriģinālo 15. gadsimta izskatu. 19. gadsimta beigās staļļu ugunsgrēkā gāja bojā lielākā daļa sultāna kariešu un ratu, tai skaitā galvenā valsts kariete, sultānes mātes kariete un citas. Vairākas karietes galmam bija ievestas no citām valstīm. Blakus kariešu izstādei atrodas pils lielās virtuves.

=== Pils virtuves ===
[[Attēls:Palace kitchens Topkapi 2007.jpg|thumb|150px|Pils virtuves ar garajiem skursteņiem.]]

Ievērojama pils vērtība ir plašās '''pils virtuves''' ([[turku valoda|turku]]: ''Saray Mutfakları''). Pirmās virtuves pilī tika uzceltas 15. gadsimtā, kad tika celta pati pils. Virtuves tika veidotas līdzīgi  [[osmaņu dinastija|sultāna]] virtuvēm [[Edirne]]s pilī (Edirne bija [[Osmaņu impērija]]s galvaspilsēta pirms [[Konstantinopoles krišana|Stambulas ieņemšanas]]) un projektēšanas darbi tika uzticēti sultāna arhitektam [[Sinans|Sinanam]].<ref>Necipoğlu, pg. 70</ref>

Saskaņā ar Sinana projektu, virtuves tika celtas ar divdesmit gariem skursteņiem divās rindās. Starp virtuvēm ir iekšējā virtuvju iela, kurā var nokļūt pa trīs vārtiem: lejas virtuves vārti, sultāna virtuves vārti un konditorejas vārti. Virtuvju komplekss sastāv no desmit ēkām: sultāna virtuve, pils skolas (''Enderûn'') virtuve, harēma virtuve, pils ārējā un iekšējā personāla (''Birûn'') virtuve, dzērienu darītava, krejotava, konditoreja, ēdienu gatavošanas virtuve, noliktava un pavāru istabas. [[Osmaņu impērija|Osmaņu impērijā]] šis komplekss bija vislielākā virtuve. Virtuve katru dienu gatavoja maltītes 4000 cilvēkiem un tajā strādāja 800 darbinieki, kuru skaitu palielināja līdz 1000 svētku laikā. Dienā virtuve bija spējīga sagatavot 6000 maltītes. Ēdiena gatavošanu un pasniegšanu reglamentēja īpašs protokols.<ref>Austrian Ambassador Baron Wenceslas Wratislaw was privy to a banquet hosted by the sultan in 1599: "''But, before they gave us anything to eat, we saw how the Turkish emperor is served. First came about 200 cup-bearers, or servers, dressed almost uniformly in red silk dresses, and with caps on their heads like those of the janissaries […]. When it was dinner time, the superintendent of the kitchen brought from the cook a porcelain dish, and another covered dish, handed it to the waiter nearest to him, he to a third, and so on till it came to the one who stood nearest to the Emperor’s apartment. There, again, stood other chamberlains, and one handed it to another, till the viands were carried very quickly, and without the slightest noise or clatter, to the Emperor’s table.''" Necipoğlu, pg. 72</ref>

Virtuves kompleksā arī bija darbinieku [[kopmītne]]s, [[turku pirts|pirts]] un [[mošeja]], kas līdz mūsdienām nav saglabājušās.<ref>Necipoğlu, pg. 72</ref>

Kopā ar virtuves piederumu izstādi, virtuvē vērojama sudraba izstrādājumu kolekcija un plaša Ķīnas balti zilā, baltā un seladona porcelāna kolekcija.

=== Staļļi ===
Otrā pagalma pusē atrodas '''impērijas staļļi''' ([[osmaņu turku valoda|osmaņu turku]]: ''Istabl-ı Âmire'') 5–6 m zemāk par pašreizējo zemes virsmu. Te atrodas arī sultāna privātie staļļi (''Has Ahir''), kurus uzcēla [[Mehmeds II]], bet izremontēja Suleimans. Privātajos staļļos atrodas arī zirglietu glabātava (''Raht Hazinesi''), kā arī sultāna [[Mahmuds I|Mahmuda I]] galvenā einuha Bešira [[mošeja]] un [[turku pirts|pirts]] (''Beşir Ağa Camii ve Hamamı'').<ref>Necipoğlu, pg. 73</ref>

=== Malkas cirtēju kopmītnes ===
Impērijas staļļu galā atrodas '''malkas cirtēju kopmītnes''' (''Zülüflü Baltacılar Koğusu''). Te dzīvoja personāls, kura pienākums bija pils apgāde ar malku, uzkopt un apgādāt harēmu, pārvietot mēbeles un organizēt ceremonijas. Malkas cirtēji nēsāja garu [[bize|bizi]], kas simbolizēja viņu amata lielo nozīmi. Pirmo reizi šāds personāls minēts [[1527]]. gadā, kad aprakstīts, kā viņi attīra ceļu pirms armijas ierašanās kāda karagājiena laikā.

Kopmītnes izveidotas 15. gadsimtā un [[1587]]. gadā tās paplašināja pēc galvenā arhitekta Davuda projekta [[osmaņu dinastija|sultāna]] [[Murads III|Murada III]] laikā. Kopmītnes veidotas tradicionālā [[osmaņu impērija|osmaņu]] stilā ar mošeju un dažādām atpūtas telpām, tai skaitā ar pīpju istabu. Kopmītņu ārpusē un iekšpusē redzami vairāki uzraksti par šī korpusa pienākumiem un izaugsmi. Atšķirībā no citām pils ēkām, šī ir no koka un nokrāsota sarkanā un zaļā krāsā.<ref>Necipoğlu, pg. 74-75</ref>

=== Impērijas divāns ===
[[Attēls:Imperial Council Hall Topkapi 2007.jpg|thumb|150px|Divāna lievenis]]
[[Attēls:Jean-Baptiste van Mour 004.jpg|thumb|200px|Lielvezīra pieņemšana, Žana Baptiste van Moura ilustrācija (1724).]]
{{Pamatraksts|Divāns}}

Impērijas divāna ēkā ([[osmaņu turku valoda|osmaņu turku]]: ''Divan-i Hümâyûn'') pulcējās [[Divāns]], kas bija augstāko valsts amatpersonu padome, kurā piedalījās [[vezīrs|vezīri]] u.c. augstas amatpersonas. Sakarā ar to, ka galvenā zāle atrodas zem liela kupola, to dažkārt sauc arī par Kupolu, jeb Domu ([[turku valoda|turku]]: ''Kubbealtı''). Divāna ēka atrodas Otrā pagalma ziemeļrietumu stūrī un tā celtniecību pasūtīja sultāns Suleimans Lieliskais 15. gadsimta galvenajam arhitektam Alsedinam. Ēka vēlāk zaudēja tās nozīmi, jo sākot ar 18. gadsimtu vezīri vairākus valstiskus lēmumus pieņēma neatkarīgi no padomes. Līdz ar to vara sāka vairāk koncentrēties [[Lielā Porta|Lielajā Portā]] ([[osmaņu turku valoda|osmaņu turku]]: ''Bâb-ı Âli'').

Divāna zālē ir vairākas ieejas gan no pils, gan no pagalma puses. Lievenis veidots no marmora un porfīra kolonnām un ar kokgriezumiem rotātiem griestiem zaļā un baltā krāsā, ko papildina zelta rotājumi. Zāles grīda ir no marmora. Ieejas zālē no ārpuses ir rotātas rokoko stilā ar grezniem režģu kalumiem, lai telpā iekļūtu dabīgais apgaismojums. Kolonnas un pīlāri ir agrīnajā osmaņu stilā, bet ornamenti un zīmējumi ir veidoti vēlāk rokoko stilā. Divāna nams sastāv no trīs galvenajām telpām, no kurām divas ir redzamas no lieveņa un pagalma puses. Divāna laukuma stūrī agrāk atradās arī koka piebūve ar portiku, ko lietoja kā padomes mošeju, bet [[1916]]. gadā to nojauca. Trīs galvenās telpas ir sekojošas:

# kupols (''Kubbealtı''), jeb galvenā zāle, kurā divāns pieņēma tā lēmumus;
# otrā zāle, kurā strādāja divāna ierēdņi un apkalpojošie darbinieki;
# arhīvu zāle (''Deferhane''), kur vadošie ierēdņi glabāja dokumentus.

Galveno zāli atjaunoja sultāns Mehmeds IV pēc Lielā harēma ugunsgrēka ([[1665]]). Uz fasādes redzami uzraksti, kas apliecina atjaunošanas darbus, kurus [[1792]]. gadā veica [[Selims III]] un [[1819]]. - [[Mahmuds III]]. No šī laika arī telpas izgreznotas rokoko stilā.

Galvenajā zālē tika apspriesti valsts un indivīdu politiskie, administratīvie un reliģiskie jautājumi. Divāns uz sanāksmēm pulcējās četras reizes nedēļā un sanāksmju norises kārtību noteica detalizēti izstrādāts kārtības rullis. Apspriedē lēmumus pieņēma [[lielvezīrs]], [[vezīrs|vezīri]] un [[Anatolija]]s un [[Rumēlija]]s militārie tiesneši un tos nodeva tālāk sultānam. Padomē arī piedalījās kaligrāfijas speciālisti (''Nişanci''), kuru pienākums bija zīmēt tugras, rakstveži (''Tezkereci''), kas sastādīja oficiālos sultanāta dokumentus, finanšu ministrs (''Defterdar''), Augstā krēsla pārstāvis, jeb ārlietu ministrs (''Reis-ül-Küttab'') un protokolisti.

Šeit lielvezīrs rīkoja arī oficiālas pieņemšanas ārvalstu vēstniekiem un te tika rīkotas arī sultāna meitu oficiālās kāzu ceremonijas.

Centrā esošā strūklaka tika iedarbināta gadījumos, kad bija nepieciešams noturēt slepenas sarunas, lai tekošā ūdens skaņa traucētu noklausīšanos. Savukārt pa augšā iebūvēto Zelta logu gan sultāns, gan māte sultāne varēja noklausīties divāna apspriedes un palikt nepamanīti. Loga otrā pusē atrodas Taisnības tornis (''Adalet Kulesi'').

== Trešais pagalms ==
[[Attēls:Istanbul.Topkapi036.jpg|thumb|200px|Topkapi pils Svētlaimes vārti, pa kuriem var iekļūt trešajā pagalmā]]

Uz trešo pagalmu ved Svētlaimes vārti (''Bab-üs Saade'', saukti arī par balto einuhu vārtiem) un tur varēja iekļūt tikai ar sultāna personīgu atļauju. Diženo dārzu ieskauj Uzticības palātas nams, kurā dzīvoja pils amatpersonas, valsts kase (te arī mūsdienās glabājas Osmaņu laiku dārgumi, tai skaitā Svētie pierādījumi), [[harēms]] un daži paviljoni ar [[Ahmeds III|Ahmeda III]] bibliotēku vidū.

Valsts kasē glabājas daži no pasaulē slavenākajiem un ievērojamākajiem juvelierizstrādājumiem, tai skaitā Topkapi duncis. 1747. gadā sultānam izgatavoja dunci, kuru bija paredzēts uzdāvināt Persijas šaham Nadiram, bet pirms sūtnis vēl nebija paspējis izbraukt no Osmaņu impērijas, šahu nogalināja un tādēļ sultāns šo dunci paturēja sev. Dunča spalā iestrādāti trīs lieli smaragdi un maksts ir apstrādāta ar daudziem dimantiem un smaragdiem. Šis duncis bija galvenā tēma populārajā filmā „Topkapi”.

Harēms bija sultāna mātes, konkubīņu un sultāna sievu, kā arī pārējo ģimenes locekļu mājas. Harēmā dzīvoja arī apkalpojošais personāls un ēkā ir aptuveni 300 istabas (tikai 20 no tām ir atvērtas publiskai apskatei). Harēmā dzīvoja aptuveni 500 cilvēki, no kuriem 300 bija sievietes, viņu bērni un einuhi.

Lielāko daļu telpu un izstrādājumus harēmā projektējis [[Sinans]], kas tajā laikā bija viens no populārākajiem un produktīvākajiem arhitektiem.

Svētā apmetņa paviljonā glabājas [[Muhameds|Muhameda]] apmetnis, zobens, zobs un citas relikvijas, kuras kopā sauc par Svētajām liecībām. Pat sultānam un viņa ģimenes locekļiem tur nebija atļauts ieiet, izņemot reizi gadā, [[Ramazāns|Ramazāna]] 15. dienā. Mūsdienās jebkurš apmeklētājs var apskatīt šīs relikvijas personīgi un tādēļ uz šejieni brauc ļoti daudz musulmaņi no visām pasaules malām.

== Harēms ==
[[Attēls:Harem entrance Topkapi Istanbul 2007.jpg|thumb|150px|Ratu vārti.]]
{{pamatraksts|Harēms}}

Impēriskais harēms ([[osmaņu turku valoda|osmaņu turku]]: ''Harem-i Hümayûn'') aptver vairākas [[Osmaņu dinastija|sultāna]] privātās telpas.<ref>The chambers and parts explained here are only those which are open to public as of 2008.</ref> Harēmā pastāvīgi dzīvoja [[sultāne māte]], [[konkubīne]]s, sultāna sievas, bērni, citi sultāna ģimenes locekļi un viņu apkalpojošais personāls.<ref>{{Tīmekļa atsauce |url=http://www.topkapisarayi.gov.tr/eng/harem.html |title=Topkapı Palace Museum: Harem |access-date={{dat|2008|08|16||bez}} |archiveurl=https://web.archive.org/web/20080403105227/http://www.topkapisarayi.gov.tr/eng/harem.html |archivedate={{dat|2008|04|03||bez}} }}</ref> Harēma sastāvā ietilpst vairākas atsevišķas ēkas un piebūves, kuras savā starpā savieno vairāki koridori un pagalmi. Harēmā esošo iedzīvotāju grupām, atkarībā no to stāvokļa impēriskā nama hierarhijā, bija savas ēkas, kas izvietotas ap pagalmu. Nav zināms precīzs harēmā ietilpstošo telpu un istabu skaits, bet tas noteikti pārsniedz vienu simtu,<ref>Davis, pg. 212.</ref> no kurām mūsdienās dažas ir atvērtas arī tūristu apskatei. Istabās (turku: ''Dairesi'') dzīvoja harēma einuhi, galvenais einuhs (''Darüssaade Ağası''), konkubīnes, sultāne māte, sultāna dzīvesbiedres, troņmantnieki un favorītes. Cauri harēma vārtiem bija atļauts iet tikai tiem, kas dzīvoja harēmā.

Harēma atsevišķu spārnu pilij uzbūvēja tikai 16. gadsimta beigās un lielāko daļu šo istabu projektējis arhitekts Sinans. Harēma daļa, kas atrodas otrajā pils pagalmā (''Divan Meydanı''), tur tika izbūvēta pamazām un tās paplašināšanās [[Zelta rags|Zelta raga]] līča virzienā to pamazām pārvērta par lielāko pils kompleksa sastāvdaļu. Šī pils daļa ir labs attēlojums [[osmaņu arhitektūra]]s stilu attīstībai laikā no 15. līdz 19. gadsimtam. Daļu no harēma telpu interjera uzlaboja sultāni [[Mahmuds I]] un [[Osmans III]], pievienojot dažādus Barokam raksturīgus elementus, kas kontrastē ar vispārējo osmaņu arhitektūras mākslu.

=== Ratu vārti un Kupola kambaris ===
No otrā pagalma ieeja harēmā ir caur Ratu vārtiem ([[turku valoda|turku]]: ''Arabalar Kapısı'') un tie ved uzreiz uz Kupola kambari (turku: ''Dolaplı Kubbe''). Šo daļu harēmam [[1587]]. gadā uzbūvēja sultāns [[Murads III]] un te blakus atradās arī harēma kases darba telpas. Šajos kambaros glabājās pilnvaras, par kuru uzglabāšanu atbildēja harēma galvenais einuhs. Šajās glabātavās arī glabājās visi reģistri par sultānu un impēriskās ģimenes locekļu finanšu darījumiem, kā arī par dažādiem fondiem.

=== Mazgāšanās strūklakas zāle ===
[[Attēls:Istanbul asv2020-02 img15 Topkapı Palace.jpg|thumb|left|150px|Mazgāšanās strūklakas zāle.]]

Mazgāšanās strūklakas zāle, jeb Strūklakas sofa ([[turku valoda|turku]]: ''Şadirvanli Sofa'') pēc [[1665]]. gada ugunsgrēka tika iekārtota no jauna [[1666]]. gadā. Pa šo telpu varēja iekļūt tālāk harēma teritorijā un te regulāri dežurēja harēmu sargājošie einuhi. Uz šo telpu varēja nokļūt no dažādām ārpus harēma esošām telpām un zālēm - Privātais dārzs, Einuhu mošeja un Taisnības tornis. Sienu apdare ir no 17. gadsimta Kītahjas flīzēm. Strūklaka, kuras vārdā nosaukta šī telpa, tika vēlāk pārvietota uz sultāna [[Murads III|Murada III]] personīgo istabu.

Kreisajā pusē ir izbūvēta neliela mošeja melnajiem einuhiem. Visas flīzes, ar kurām noklātas telpu sienas, ir izgatavotas 17. gadsimtā, sultāna [[Mehmeds IV|Mehmeda IV]] laikā un to mākslinieciskā vērtība ir ļoti augsta, neskatoties uz to, ka tās nav tik kvalitatīvi uzliktas.

=== Einuhu pagalms ===
[[Attēls:Eunuch courtyard Harem Topkapi Istanbul 2007 85.JPG|thumb|150px|Einuhu pagalms.]]

Izejot pa citām durvīm, var nokļūt Einuhu pagalmā ([[turku valoda|turku]]: ''Harem Ağaları Taşlığı'') no kreisās puses einuhu apartamentiem. Pagalma galā iekārtoti galvenā einuha apartamenti un galvenais einuhs ir ceturtā augstākā amatpersona harēma hierarhijā. Pie pagalma atrodas arī troņmantnieku un citu sultāniskās izcelsmes personu skola, kuras apdarei lietotas dārgākās 17. un 18. gadsimta flīzes un labākie materiāli. Pagalma galā ir galvenie vārti uz pašu harēmu un kreisajā pusē esošais šaurais koridors ved uz odalesku apartamentiem.

Uz pagalmu iziet gandrīz visu einuhu apartamentu durvis, tādēļ šāds izvietojums atviegloja harēma apsardzi, kuru nodrošināja einuhi. Pagalmā esošās ēkas pēc [[1665]]. gada lielā ugunsgrēka tika atjaunotas un pārbūvētas. Einuhu kompleksā ietilpst dzīvojamās telpas, galvenā einuha apartamenti, pils skola un harēma sardzes postenis. Einuhu dzīvojamām ēkām ir trīs stāvi.

Trešajā stāvā un augstāk dzīvoja jaunākie einuhi, bet zemākajos stāvos dzīvoja harēma vadošie einuhi, kas pildīja administratīvās funkcijas. Galvenā einuha apartamentos atrodas vannas istaba, vairākas dzīvojamās istabas un guļamistabas. Pils skola atradās augšējos ēkas stāvos.

=== Harēma galvenā ieeja ===
Galvenā ieeja ([[turku valoda|turku]]: ''Cümle Kapisi'') ved no tās daļas, kurā dzīvoja einuhi, uz sultāna ģimenes locekļu apdzīvoto harēma daļu un pie šīs ieejas ierīkots vēl viens sargpostenis (''Nöbet Yeri''), gar kuru harēmā ved trīs ejas. Pa kreisi esošās durvis ved uz Konkubīņu pagalmu (''Kadınefendiler Taşlığı'') un vidū - caur Zelta eju (''Altınyol'') uz sultāna apartamentiem. Ejās uzstādīti 18. gadsimta lieli spoguļi.

=== Mātes sultānes apartamenti ===
[[Attēls:Valide Sultan apartments Topkapi 2007.jpg|thumb|200px|Mātes sultānes pagalms (''Valide Sultan Dairesi'').]]

Izejot caur galveno ieeju, pirms ejas uz Konkubīņu pagalmu atrodas Mātes sultānes pagalms.<ref>Davis, pg. 218-221</ref>

=== Konkubīņu eja ===
Konkubīņu eja (''Cariye Koridoru'') savieno ar konkubīņu un sultāna sievu pagalmu. Ejā gar malām ierīkotas letes, uz kurām einuhi atnesa un nolika pils virtuvē pagatavotos ēdienus.

=== Konkubīņu un sievu pagalms ===
[[Attēls:PatiConcubines.JPG|thumb|200px|Konkubīņu pagalms.]]

Konkubīņu un sievu pagalms tika izveidots tajā pat laikā, kad Einuhu pagalms (16. gadsimts). Pēc [[1665]]. gada lielā ugunsgrēka pagalmu pārbūvēja un tas ir mazākais no visiem harēma pagalmiem. Pagalmā atrodas pirts, veļas mazgātava, sievu un konkubīņu dzīvojamās telpas, galvenās sievas apartamenti un kalpoņu istabas. Četrdesmit pakāpienu kāpnes (''Kirkmerdiven'') ved uz harēma slimnīcu (''Harem Hastanesi''), atsevišķu konkubīņu istabām un harēma dārziem.

=== Sultānes mātes apartamenti ===
[[Attēls:Apartments Valide Sultan Topkapi March 2008pano.jpg|thumb|200px|Sultānes mātes un viņu pavadošo personu modeļi.]]

[[Sultāne māte|Sultānes mātes]] apartamenti ([[turku valoda|turku]]: ''Valide Sultan Dairesi'') un paša [[Osmaņu dinastija|sultāna]] apartamenti aizņem lielāko harēma daļu.<ref>Necipoğlu, pg. 177</ref> Šos apartamentus izbūvēja 16. gadsimta beigās, kad sultāne māte pārcēlās uz Topkapi pili no Vecās pils (turku: ''Eski Saray''), bet pēc [[1665]]. gada lielā ugunsgrēka tika veikta apartamentu pārbūve ([[1666]]-[[1668]]).<ref name="autogenerated1">Necipoğlu, pg. 178</ref> 18. gadsimtā apartamentiem tika piebūvētas dažas papildus telpas, tai skaitā mazā mūzikas istaba.

No sultānes mātes apartamentu visām telpām tūristu apskatei ir atvērtas tikai divas: ēdamistaba<ref name="autogenerated2">Davis, pg. 222</ref> un guļamistaba,<ref name="autogenerated2" /> kurai blakus atrodas maza lūgšanu istaba.<ref>Davis, pg. 223</ref> Zemākajos stāvos izvietoti konkubīņu apartamenti, jo sultānes mātes apartamenti ar [[galma dāma|galma dāmu]] apartamentiem izvietoti augšējos harēma stāvos. Eja no sultānes mātes apartamentiem ved tieši uz sultānes mātes vannas istabu, kas savienota arī ar sultāna apartamentiem.

Visu telpu apdare pamatā izpildīta ar 17. gadsimta zili-baltām un dzelteni-zaļām [[Iznika]]s porcelāna flīzēm, kas apgleznotas ar dažādu augu un ziedu motīviem.<ref name="autogenerated1" /><ref name="autogenerated5">Davis, pg. 231</ref>

=== Sultānes mātes un sultāna vannas istabas ===
[[Attēls:Hunkar ve Valide Hamamlari Harem Topkapi 2007.JPG|thumb|left|150px|Sultāna vanna ar apzeltītu režģi.]]

Tālāk harēmā atrodas sultāna un sultānes mātes vannas istabas, jeb pirtis ([[turku valoda|turku]]: ''Hünkâr ve Vâlide Hamamları''). Vannas istabas izbūvētas 16. gadsimta beigās.<ref name="autogenerated5" /> 18. gadsimta vidū vannas istabas tika izremontētas rokoko stilā. Abās pirtīs ir ieturēts līdzīgs stils un tās sastāv no [[kaldārijs|kaldārija]] (telpa ar ļoti karstu grīdu), [[tepidārijs|tepidārija]] (telpa ar siltu grīdu) un [[frigidārijs|frigidārija]] (baseins ar vēsu ūdeni).<ref name="autogenerated5" /> Katras telpas griestus veido kupols, kurā iebūvētas stikla lēcas, lai telpas apgaismotu dabīgā dienas gaisma. Grīdas veidotas no balta un pelēka marmora. Apzeltītais režģis tika izveidots, lai nodrošinātu sultāna nepieejamību mazgāšanās un pēršanās laikā. Sultāna pirti un vannas istabas iekārtoja arhitekts Sinans un šo telpu apdarei lietotas Iznikas daudzkrāsu apgleznotas flīzes. Liela daļa no labākajām pils mantām tika iznīcinātas lielā ugunsgrēka laikā ([[1665]]) un, veicot pils remontu, tika no pils atdotas [[Sultāna Ahmeda mošeja]]s interjeram.

=== Impēriskā zāle ===
[[Attēls:Istanbul asv2020-02 img24 Topkapı Palace.jpg|thumb|200px|Impēriskā zāle un sultāna tahta (tronis).]]

Impērijas zāle ([[turku valoda|turku]]: ''Hünkâr Sofası''), arī Augstības sofa vai Troņa zāle ir harēma zāle ar kupola griestiem. Telpa izbūvēta 16. gadsimta beigās un tās kupols ir lielākais visā pilī. Telpu izmantoja kā [[Osmaņu dinastija|sultāna]] oficiālo pieņemšanu zāli, kā arī vietu, kur harēma iemītnieki baudīja dažādas izklaides. Sultāns šajā telpā parasti pieņēma savus sūtņus, viesus, māti, pirmo sievu, dzīvesbiedres un bērnus. [[Islāms|Islāma]] svētku laikā te tika rīkoti dažādi saviesīgi pasākumi, kuros piedalījās visi [[Osmaņu dinastija|Osmaņu nama]] locekļi.<ref>Davis, pg. 232-233</ref>

Pēc lielā ugunsgrēka ([[1665]]) šo zāli pārbūvēja [[rokoko]] stilā sultāns [[Osmans III]]. Vēlāk pie sienas piestiprināja lielo Delftas porcelāna joslu ar kaligrāfiskiem uzrakstiem un Venēcijas spoguļiem. Kupola arkas un piekarinātie dekori saglabājušies no sākotnējā interjera.<ref>Davis, pg. 233</ref>

Zālē esošos apzeltītos krēslus sultānam uzdāvināja Vācijas imperators [[Vilhelms II]], bet lielos pulksteņus - Lielbritānijas karaliene [[Viktorija (Lielbritānija)|Viktorija]]. Pieliekamais ar mūzikas instrumentiem, kā arī vairākas citas telpas, no kurām var nokļūt šajā zālē, savieno tālāk ar sultāna apartamentiem.

Aiz spoguļa ierīkota slepena eja, kas bija domāta sultānam. Vienas no durvīm ved tieši uz sultānes mātes apartamentiem, bet citas - uz sultāna vannas istabām. Pretī esošās durvis ved uz nelielu ēdamtelpu (to pārbūvējis sultāns [[Ahmeds III]]) un galvenā guļamistaba.<ref name="autogenerated4">Davis, pg. 237</ref> Citas durvis un ejas ved uz mazākām telpām, kā arī uz strūklakas istabu.

=== Murada III privātā istaba ===
[[Attēls:Fontaine chambre Murad III harem palais Topkapi.jpg|thumbnail|left|200px|Murada III privātā istaba, divstāvu strūklakai]]
[[Osmaņu dinastija|Sultāna]] [[Murads III|Murada III]] privātā, jeb slepenā istaba ir vecākā un labākā saglabājusies istaba visā harēmā, kur redzams tās sākotnējais izskats. Tās interjeru izveidoja slavenais arhitekts Sinans 16. gadsimtā.<ref name="autogenerated4" /> Šīs istabas kupola griesti ir tikai nedaudz mazāki par troņa zāles kupolu. Privātās istabas durvis ir vērtīgākās visā pilī un eja no tām ved gar pils spārnu, kurā tika turēti ieslodzīti visi troņmantnieki. Telpas sienas rotā Iznikas flīzes ar ziliem, baltiem un sarkaniem ornamentiem.<ref name="autogenerated4" /> Bagātīgie stilizētu augu gleznojumi ierāmēti biezos oranžos [[1570]]. gada rāmjos un visas telpas augšpusē izveidota josla ar dažādiem kaligrāfiskiem uzrakstiem. Lielais kamīns ar apzeltīto pārsegu ir tieši pretī divstāvu strūklakai un tas izgreznots ar apgleznotu marmoru. Strūklakas funkcija pamatā bija radīt skaņas, kas nepieļautu noklausīšanos no ārpuses, kā arī mierīgas atmosfēras radīšanai. Divas apzeltītas baldahīna gultas izgatavotas 18. gadsimtā.

=== Ahmeda I privātā istaba ===
[[Attēls:Fruit Room Topkapi March 2008.jpg|thumb|left|200px|Augļu istaba ar apgleznotajām sienām.]]

Blakus galvenai guļamistabai atrodas divas citas telpas; viena no tām: [[Ahmeds I|Ahmeda I]] privātā istaba, kas bagātīgi izrotāta ar Izinkas apgleznotajām flīzēm.<ref>Davis, pg. 243</ref> Kabineta durvis, logu slēģi, mazais galds un korāna lasīšanas statīvs noklāti ar perlamutra un ziloņkaula rotājumiem.

=== Ahmeda III privātā istaba ===
Blakus [[Ahmeds I|Ahmeda I]] istabai atrodas krāšņā [[Ahmeds III|Ahmeda III]] privātā istaba, kur sienas apgleznotas ar dažādiem augu motīviem un augļu traukiem.<ref>Davis, pg. 243-244</ref> Tādēļ šo telpu sauc arī par Augļu istabu un to vēlāk izmantoja arī ēdienreizēm.

=== Dvīņu kiosks un troņmantnieka apartamenti ===
[[Attēls:Veliahd Dairesi Topkapi Istanbul 2007 panorama.jpg|thumb|200px|Dvīņu kioska ārskats.]]
[[Attēls:Veliahd Dairesi Topkapi Istanbul 2007 005.jpg|thumb|200px|Greznie vitrāžu logi.]]

Dvīņu kiosks un troņmantnieka apartamenti ([[turku valoda|turku]]: ''Çifte Kasırlar / Veliahd Dairesi'') ir 17. gadsimta celtne, kas sastāv no atsevišķi celtām divām istabām. Abas istabas datētas pēc [[Murads III|Murada III]] laika, bet tiek uzskatīts, ka tās celtas [[Ahmeds I|Ahmeda I]] laikā.<ref>Davis, pg. 247</ref> Šajās telpās vērojams osmaņu klasiskās arhitektūras stils, kas dominē arī citās pils telpās. Senās Iznikas apgleznotās flīzes mūsdienās aizvietotas ar jaunām kopijām, bet koka kupola apgleznojums saglabājies no pirmsākumiem. Vienā telpā esošajam kamīnam uzbūvēts augsts apzeltīts pārsegs un mūsdienās tas ir restaurēts, lai būtu redzams, kā tas izskatījies pirmsākumos.<ref>Davis, pg. 249</ref> Pie kamīna blakus esošo logu slēģi rotāti ar perlamutra intarsiju. Logu ailēs esošie krāni rotāti ar sarkanas, melnas un zelta krāsas ornamentiem.

Šajās istabās dzīvoja ieslēgtie sultāna pēcnācēji un tādēļ šo celtni dažkārt dēvēja arī par krātiņu (turku: ''kafe''). Līdz sultāna pēcnācēji sasniedza pilngadību, tiem bija šajās telpās jāpiedalās harēma tradicionālajās mācībās, bet pēc izkļūšanas viņus nosūtīja uz dažādām [[Osmaņu impērija]]s pilsētām, kur tie kā vietējie vadītāji mācījās administratīvo pārvaldi. Sākot ar 18. gadsimtu dvīņu kiosku lietoja tikai troņmantnieka vajadzībām.

== Ceturtais pagalms ==
Ceturtais pagalms bija pilnīgi privāta sultāna teritorija un tajā ir vairāki paviljoni, kioski (''köşk''), dārzi un terases.

[[Murads IV]] 1639. gadā lika uzbūvēt Bagdādes paviljonu, lai atzīmētu iepriekšējā gada Bagdādes ieņemšanu.

Šajā pagalmā arī atrodas jaunu puišu [[apgraizīšana]]s paviljons. Apgraizīšana islāmā ir primārais pārejas rituāls, kad zēns kļūst par vīrieti.

== Sultāna aiziešana no Topkapi pils ==
1853. gadā sultāns [[Abdulmedžids I]] nolēma savu rezidenci pārcelt uz jauno [[Dolmabahčes pils|Dolmabahčes pili]]. Mūsdienās Topkapi pils ir pārveidota par muzeju un tā ir viena no tūristu iecienītākajām apmeklējuma vietām.

Salīdzinājumā ar citām tā laika pilīm, piemēram, ar [[Šēnbrunnas pils|Šēnbrunnas pili]] vai ārkārtēji ekstravaganto [[Versaļa|Versaļu]], Topkapi pils atšķiras ar tās cilvēcīgajiem apmēriem, pārdomāto interjeru un taupīgo izvietojumu, neskatoties uz to, ka tajā dzīvoja varenas impērijas valdnieks.

== Attēlu galerija ==
<div class="reflist4" style="height: 400px; overflow: auto; padding: 3px" >
<gallery widths="100px" heights="100px" perrow="6">
Image:Brunnen Sultan Ahmet III.JPG|Ahmeda II ūdens krāni un kiosks
Image:Imperial Gate Topkapi Istanbul 2007 002.jpg|Sultāna vārti
Image:Tiled Pavilion exterior March 2008.JPG|Flīžu paviljons
Image:Mint Topkapi Istanbul 2007.jpg|Pirmais pagalms: Sultāna naudas kaltuve
Image:Hagia Eirene Constantinople July 2007 002.jpg|Pirmais pagalms: Svētā Irēnas baznīca
Image:Fountain of the Executioner, Topkapi 01.jpg|Pirmais pagalms: Sodu izpildītāja ūdenskrāns
Image:Gate of Salutation Topkapi Istanbul 2007 Pano.jpg|Pirmais pagalms: Sveiciena vārti
Image:Topkapi Palace Second Courtyard March 2008pano.jpg|Otrais pagalms
Image:Second Court Topkapi Istanbul 2007 46.JPG|Otrais pagalms: Arsenāla izstāžu zāle
Image:Target stone second court Topkapi March 2008.JPG|Otrais pagalms: Mērķa stabs
Image:Istanbul.Topkapi036.jpg|Otrais pagalms: Svētlaimes vārti
Image:Tower of Justice Topkapi 2007 003.jpg|Taisnības tornis un Divāna istabas
Image:4105 Istanbul - Topkapi - Sala udienza (Arz Odasi) - Foto G. Dall'Orto 27-5-2006.jpg|Trešais pagalms: Audienču zāle
Image:Conqueror Pavillon March 2008pano.jpg|Trešais pagalms: Iekarotāja paviljons
Image:Front Side Library Sultan Ahmet III.JPG|Trešais pagalms: Ahmeda III bibliotēka
Image:Privy Chamber Topkapi March 2008.JPG|Trešais pagalms: Privātais nams
Image:Favourites courtyard Topkapi March 2008.JPG|Harēma pagalms
Image:Veliahd Dairesi Topkapi Istanbul 2007.jpg|Troņmantnieka istaba
Image:Istanbul asv2020-02 img35 Topkapı Palace.jpg|Troņmantnieka istabas interjers
Image:PatiConcubines.JPG|Harēma iekšpagalms
Image:Altinyol Harem Topkapi Istanbul 2007 37.JPG|Harēma Zelta eja
Image:Eunuch courtyard Harem Topkapi Istanbul 2007 85.JPG|Harēma einuhu iekšpagalms
Image:Abdulhamid Odasi kapi Topkapi March 2008 (Panoramic).jpg|Ieeja sultāna Abdulhamida I apartamentos
Image:4313 Istanbul - Topkapi - Quarta corte - Sofaköskü - Foto G. Dall'Orto 27-5-2006.jpg|Ceturtais pagalms: Sofu kiosks
Image:Fountain courtyard Topkapi Palace 2005.jpg|Ceturtā pagalma strūklaka
Image:Fourth courtyard Topkapi Palace P7060044.jpg|Ceturtais pagalms: Baseins
Image:Istanbul.Topkapi048.jpg|Ceturtā pagalma baseins
Image:Wardrobe Chamber Topkapi March 2008.JPG|Ceturtais pagalms: Ģērbtuve
Image:Stone throne Tokpapi March 2008pano.jpg|Ceturtais pagalms: Marmora tronis
Image:4013 Istanbul - Topkapi - Quarta corte - Porticato - Foto G. Dall'Orto 27-5-2006.jpg|Ceturtais pagalms: Ūdenskrāns
Image:4210 Istanbul - Topkapi - Harem - Sala di Murat III - Foto G. Dall'Orto 27-5-2006.jpg|Sultāna Murada III zāle
Image:Fruit Room Topkapi March 2008.jpg|Saldumu zāle
Image:Hunkar ve Valide Hamamlari Harem Topkapi 2007.JPG|Sultāna un Sultānes Mātes pirts
Image:4175 - Istanbul - Topkapi - Harem - Appartamento Regina madre - Foto G. Dall'Orto 27-5-2006.jpg|Sultānes Mātes apartamentu iekšpagalms
Image:Apartments Valide Sultan Topkapi March 2008pano.jpg|Sultānes Mātes apartamenti
Image:Istanbul asv2020-02 img23 Topkapı Palace.jpg|Ceremoniju zāle un sultāna tahta
Attēls:Imperial Council Hall Topkapi 2007a.jpg|Kupola ([[turku valoda|turku]]: ''Kubbealtı'') iekšskats. Labajā pusē redzams sienā ierīkotais Zelta logs un centrā - strūklaka.
</gallery>
</div>

== Atsauces ==
{{jāuzlabo|jāievieto vismaz saites uz pilnajām atsaucēm}}
{{atsauces|3}}

== Ārējās saites ==
{{sisterlinks-inline}}
{{enciklopēdiju ārējās saites}}

{{Portāls2|Turcija}}
{{coord|41|0|46|N|28|59|0|E|display=title|type:landmark}}

{{autoritatīvā vadība}}

[[Kategorija:Pilis Osmaņu impērijā]]
[[Kategorija:Pilis Turcijā]]
[[Kategorija:Stambula]]