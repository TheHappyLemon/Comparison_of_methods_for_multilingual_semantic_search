{{Literatūras vēsture| atteels=}}
'''Gotiskā literatūra''' ir literatūras virziens, kas radās apmēram XVIII gs. vidū un īpašu uzplaukumu piedzīvoja XVIII un XIX gs. mijā. Šis virziens būtībā uzplauka līdz ar [[romantisms|romantisma]] literatūru (tāpat kā romantismā, liela nozīme tajā ir individuālajam pārdzīvojumam un [[groteska]]i); tematiski gotiskās literatūras centrā ir šausmas (gan garīgas, gan fiziskas), noslēpumi, pārdabiskais, apsēsti nami (īpaši pilis), tumsa, nāve, iznīcība, dubultnieki, ārprāts (īpaši sieviešu tēlos), lāsti, dažādi rituāli u.tml. Par pirmo gotiskās literatūras darbu uzskata vai nu [[Tobiass Smolets|Tobiasa Smoleta]] "Grāfa Ferdinanda Fetoma piedzīvojumi" (''The Adventures of Ferdinand Count Fathom'', 1753), vai [[Horass Volpols|Horasa Volpola]] romānu "[[Otranto pils]]" (''The Castle of Otranto'', 1764). Gotiskās literatūras nosaukumu saista ar tolaik aktuālajiem priekšstatiem par [[viduslaiki]]em kā par mežonīgu, asiņainu un barbarisku periodu cilvēces vēsturē.

Īpaša nozīme gotiskajai literatūrai bija [[šausmu literatūra]]s (it sevišķi spoku stāstu) attīstībā.

== Gotiskās literatūras aizsākumi un attīstība ==
[[Attēls:Edgar Allan Poe 2.jpg|thumb|250px|left|Edgars Alans Po]]
Jau viens no pirmajiem gotiskās literatūras darbiem — Horasa Volpola "Otranto pils" — ieguva ārkārtīgu popularitāti (tas ticis pārizdots vismaz 115 reizes). Romānā ir daudz kaislību, asinsizliešanas, pārdabisku parādību; tā darbība risinās [[gotika|gotiskā]] pilī (iespējams, arī tāpēc "gotiskā literatūra" nosaukta šādi). Neilgi pēc romāna publicēšanas paradījās vesela gūzma līdzīga rakstura darbu, no kuriem īpaši jāmin [[Klāra Rīva|Klāras Rīvas]] "Vecais angļu barons" (''The Old English Baron'', 1778), [[Viljams Bekfords|Viljama Bekforda]] "[[Vateks]]" (''Vathek'', 1786), [[Anna Redklifa|Annas Redklifas]] "[[Udolfo noslēpumi]]" (''The Mysteries of Udolpho'', 1794), [[Anna Jierslija|Annas Jierslijas]] "Karaliskie gūstekņi" (''The Royal Captives'', 1795) un [[Mērija Šellija|Mērijas Šellijas]] "[[Frankenšteins]]" (''Frankenstein'', 1818). Plaši izplatīta gotiskās literatūras forma bija īsais stāsts; šī perioda īsajiem stāstiem raksturīgs liels melodramatisms, kas parādās jau nosaukumos (piemēram skat. anonīmo autoru darbus "Šausmu mūks", "Melnais zirneklis", "Dzelzs līķauts", "Astrologa pareģojums" un "Nāves deja", [[Persijs Bišijs šellijs|Persija Bišija Šellija]] "Slepkavas", [[Džordžs Gordons Bairons|Bairona]] "Apbedīšanu", [[Džūlija Anna Kērtisa|Džūlijas Annas Kērtisas]] "Nezināmais! jeb Asinssarkanās spalvas bruņinieks"). Anna Redklifa bija tā, kura literatūrā ieviesa gotiskā antivaroņa tēlu.

Gotiskā literatūra attīstījās arī citur [[Eiropa|Eiropā]] — kā ''roman noir'' ("melnais romāns") [[Francija|Francijā]] un ''Schauerroman'' ("drebuļu romāns") [[Vācija|Vācijā]].

XVIII gs. sākumā gotiskā literatūra attīstījās divos pretējos virzienos: publika prasīja arvien sensacionālākus, drūmākus un baismākus sižetus, un rakstnieki īpaši pievērsās nāves tēmai; reizē parādījās arī darbi, kuros tika parodēti gotiskās literatūras pārspīlējumi (piem., [[Tomass Lavs Pīkoks|Tomasa Lava Pīkoka]] "Murgu abatija", 1818). Viena no slavenākajām gotiskā romāna parodijām ir [[Džeina Ostina|Džeinas Ostinas]] darbs "Nortangeras abatija".

Paralēli gotiskā literatūra attīstījās arī [[Amerika|Amerikā]], kur uzplauka tieši XIX gs. sākumā ar [[Čārlzs Brokdens Brauns|Čārlza Brokdena Brauna]] un vēlāk arī [[Edgars Alans Po|Edgara Alana Po]] daiļradi.

== Vēlākā attīstība ==

Vislielāko ietekmi uz vēlāko literatūru gotiskā literatūra atstāja pastarpināti — nevis ar tiem darbiem, kurus uzskata par "klasiskās" gotikas sastāvdaļu, bet gan ar XIX gs. darbiem, kuros skaidri redzama gotiskās literatūras ietekme. Gotisko literatūru rakstīja romantisma dzejnieki, piemēram, [[Kolridžs]] un [[Kītss]]. XIX gs. tika uzrakstīti arī daži no nozīmīgākajiem šausmu literatūras darbiem — Mērijas Šellijas "Frankenšteins" (1818) un [[Džons Viljams Polidori|Džona Viljama Polidori]] "[[Vampīrs (romāns)|Vampīrs]]" (1819), kuru tematika ir aktuāla līdz pat mūsdienām. Par vēlīnu tradicionālās gotiskās literatūras darbu uzskata Čārlza Roberta Metjūrina romānu "Melmots klejotājs" (1820), kurā parādās gan antikatolicisma tematika, gan [[baironiskais varonis]].

[[Viktorijas laikmets|Viktorijas laikmetā]] gotiskās literatūras elementi atrodami [[Emīlija Brontē|Emīlijas Brontē]] darbā "[[Kalnu aukas]]" (spokainas parādības, baironiskais antivaronis) un [[Šarlote Brontē|Šarlotes Brontē]] romānā "[[Džeina Eira]]" (vājprātīgā sieviete bēniņos), [[Elizabete Gaskela|Elizabetes Gaskelas]] stāstos "Grifitu liktenis" un "Pelēkā sieviete" (senču grēku uzliktais lāsts). No gotiskā romāna ietekmējās arī [[Čārlzs Dikenss]], it īpaši savā pēdējā (nepabeigtajā) romānā "Edvīna Drūda noslēpums".

XIX gs. beigās tika radīti vairāki darbi, kuros redzama spēcīga gotiskās literatūras ietekmē — [[Roberts Luiss Stīvensons|Roberta Luisa Stīvensona]] "[[Doktors Džekils un misters Haids]]" (1886), [[Oskars Vailds|Oskara Vailda]] "[[Doriana Greja ģīmetne]]" (1891), [[Henrijs Džeimss|Henrija Džeimsa]] "[[Skrūves pagrieziens]]" (1898), [[Brems Stokers|Brema Stokera]] "[[Drakula]]" (1897). Pēc Brema Stokera darba izdošanas par klasisku gotiskās literatūras darbības vietu kļuva arī Austrumeiropa, īpaši [[Transilvānija]].

{{autoritatīvā vadība}}

[[Kategorija:Gotiskā literatūra]]
[[Kategorija:Literatūras virzieni]]