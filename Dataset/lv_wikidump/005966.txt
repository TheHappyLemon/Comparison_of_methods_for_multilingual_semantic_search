[[Attēls:Cordierite_pléochroïsme.jpg|thumb|Pleohroisms uz [[kordierīts|kordierīta]].]]
[[Attēls:Tanzanite cut.jpg|thumb|250px|Slīpēts un košākas krāsas iegūšanai visdrīzāk arī karsēts [[tanzanīts]] — šim dārgakmenim raksturīgs pleohroisms.]]
{{atsauces+}}
'''Pleohroisms''' ir optiska vielas īpašība — krāsainā [[kristāls|kristālā]] notiek divkārša [[gaisma]]s [[laušanas koeficients|laušana]] un gaismas [[stars]] tiek sadalīts divos staros, kuri ir [[polarizācija|polarizēti]] 90° grādu leņķī viens pret otru. Tā kā sadalītie gaismas stari kristālā iet nedaudz atšķirīgu ceļu nedaudz atšķirīgos ātrumos, katram no tiem notiek nedaudz atšķirīga selektīvā [[absorbcija]]. Tajā brīdī, kad šie stari atstāj kristālu, tiem jau ir atšķirīgas [[krāsa]]s, kā rezultātā rodas iespaids, ka kristāls, to pagriežot dažādos virzienos, maina krāsu.

Pleohroisma īpatnības nosaka dažādu [[minerāls|minerālu]] atšķirīgā [[kristāliskā struktūra]]. Dažu minerālu kristāliem ir divas krāsas vai nokrāsas — tādus kristālus sauc par '''dihroiskiem'''. Dihroisks pleohroisms biežāk novērojams minerāliem, kas pieder [[tetragonālā singonija|tetragonālajai]], [[trigonālā singonija|trigonālajai]] un [[heksagonālā singonija|heksagonālajai]] singonijām (sk. [[singonija]]). Dažiem kristāliem savukārt ir trīs krāsas — tie ir '''trihroiski''' kristāli. Trihroisks pleohroisms var būt novērojams [[ortorombiskā singonija|ortorombiskās]], [[monoklīnā singonija|monoklīnās]] un [[triklīnā singonija|triklīnās]] singonijas minerāliem. [[dārgakmens|Dārgakmeņus]] nereti cenšas slīpēt un veidot gan lai izceltu pleohroismu, gan arī lai slēptu to — atkarībā no krāsām un to pievilcības.

Pleohroisms ir ļoti noderīga īpašība minerālu noteikšanā — nereti tādi minerāli, kas citādi savā starpā ir ļoti līdzīgi, ir ar atšķirīgām pleohroisma shēmām. Šādos gadījumos izmanto minerāla [[plānslīpējums|plānslīpējumu]], kuru [[mikroskops|mikroskopā]] pēta zem intensīva apgaismojuma.

Kaut neliels pleohroisms piemīt lielākajai daļai minerālu kristālu, taču tikai dažiem tas ir izteikts tādā pakāpē, lai būtu redzams ar neapbruņotu aci. Lai to novērotu, ir nepieciešams pēc iespējas liels caurspīdīgs kristāls.

Izcilākais pleohroisms novērojams šādiem minerāliem un dārgakmeņiem:
* [[Andaluzīts]] — grozot kristālu krāsa mainās no dzeltenzaļas līdz sarkanbrūnai;
* [[Elbaīts]] — no bālas līdz tumšākai krāsai;
* [[Kuncīts]] — bāli sārts līdz tumši sārts;
* [[Tanzanīts]] — bezkrāsas līdz zils vai violets.

[[Kategorija:Mineraloģija]]
[[Kategorija:Kristalogrāfija]]
[[Kategorija:Optika]]