[[Attēls:EUROkaudze.JPG|thumb|250px|30 000 eiro skaidrā naudā]]
'''Nauda''' ir līdzeklis, ar ko var izteikt [[prece|preču]] un [[pakalpojums|pakalpojumu]] vērtību un ko pēc vispārējas vienošanās izmanto parādsaistību nokārtošanai. Parasti to izdod [[valdība]] vai kāda finanšu iestāde ([[banka]]), taču naudas funkcijas īpašos apstākļos (ekonomiskas stabilitātes trūkums, [[karš]], [[cietums]]) var pildīt arī plaša patēriņa preces, piemēram, [[cigarete]]s vai [[Alkoholiskie dzērieni|alkohols]]. Naudas vērtība atkarīga no tās kā apmaiņas priekšmeta noderīguma, savukārt tas atkarīgs no naudas tirgus vērtības.

Naudai var būt pašai par sevi piemītoša vērtība (ja naudas funkcijas pilda kāda prece); izplatīta šādas naudas forma ir valūta ar [[zelts|zelta]] segumu. Nauda, kurai pašai par sevi vērtība nepiemīt, ir salīdzinoši nesens izgudrojums. Šādas naudas vērtību nosaka likums — valdība naudu izdod un ar likumu nosaka, ka šī nauda jāpieņem kā maksāšanas līdzeklis, turklāt prasa, lai šajā naudā tiktu maksāti [[nodokļi]]. Vēsturiski ir bijuši gadījumi, kad nauda, kam pašai vērtība piemīt (piemēram, zelta seguma veidā), to zaudē (ASV [[dolārs]]) vai tāda, kurai tās nav bijis, to iegūst (t.s. [[Šveices dinārs]]).
[[Latvijas Republika]]s naudas vienība kopš 2014. gada ir [[eiro]], kurā ir 100 centu.

== Etimoloģija ==
[[Latviešu valoda]]s vārdam "nauda" ir ļoti sena izcelsme, kas kopēja ar vairākām citām [[indoeiropiešu valodas|indoeiropiešu valodām]], piemēram, [[Goti|gotu]] valodā ''niutan'' — "derīgums, ienākums", {{val|de|nutzen}} — "lietot, noderēt", {{val|lt|naudà}} — "labums, īpašums".<ref>Konstantīns Karulis. Latviešu etimoloģijas vārdnīca. Rīga: Avots, 2001. — 1303 lpp.</ref>

== Vēsture ==
{{Pamatraksts|Naudas vēsture}}

Naudas koncepts tika izgudrots daudzkārt un dažādās pasaules vietās neatkarīgi citam no cita. Pētniekiem ir salīdzinoši grūti noteikt, kad parādījās senākā nauda, jo ar to varēja saprast jebko, ko pirmatnējie cilvēki bija gatavi sistemātiski izmantot, lai apmainītu [[prece]]s un [[pakalpojums|pakalpojumus]] savā starpā.<ref>{{grāmatas atsauce|title=Sapiensi: Cilvēces īsā vēsture|first=Juvāls Noass|last=Harari|place=Rīga|publisher=Zoldnera izdevniecība|year=2018|page=132|isbn=978-9934-8451-7-8}}</ref> Domājams, ka cilvēces pirmsākumos ([[aizvēsture|aizvēsturē]]) par agrīno naudas veidu kalpoja dažādas [[pārtika]]s preces ([[garšviela]]s, [[mājlops|lopi]] un [[graudi]]), [[darbarīks|darbarīki]], dzīvnieku [[āda]]s, [[audums|audumi]], [[krelles]] un [[gliemežvāks|gliemežvāki]], kur, piemēram, tropiskie molusku gliemežvāki bija apgrozībā teju četrus tūkstošus gadu visā [[Āfrika|Āfrikā]], [[Dienvidāzija|Dienvidāzijā]], [[Austrumāzija|Austrumāzijā]] un [[Okeānija|Okeānijā]].<ref>{{grāmatas atsauce|title=Sapiensi: Cilvēces īsā vēsture|first=Juvāls Noass|last=Harari|place=Rīga|publisher=Zoldnera izdevniecība|year=2018|page=132.-133|isbn=978-9934-8451-7-8}}</ref>

[[Senie laiki|Senajos laikos]] ap [[7. gadsimts p.m.ē.|7. gs. p.m.ē.]] par maksājumu līdzekļiem pakāpeniski sāka izmantot dažādus [[metāls|metālus]], kā, piemēram, no [[zelts|zelta]] un [[sudrabs|sudraba]] darinātus [[stienis|stieņus]] un [[monēta]]s.<ref name="nauda">{{grāmatas atsauce|title=Nauda: tās aizraujošā vēsture un ietekme uz mūsu dzīvi|first=Kabīrs|last=Segals|place=Rīga|publisher=[[Jāņa Rozes apgāds]]|year=2016|page=47|isbn=978-9984-23-605-6}}</ref><ref>{{grāmatas atsauce|title=Sapiensi: Cilvēces īsā vēsture|first=Juvāls Noass|last=Harari|place=Rīga|publisher=Zoldnera izdevniecība|year=2018|page=136|isbn=978-9934-8451-7-8}}</ref> Tikai vēlāk parādījās tā saucamā pārstāvnieciskā nauda [[banknote]]s formā, kas tika darināta no [[papīrs|papīra]], kā arī [[elektroniskā nauda]], ko izmantojam mūsdienās.<ref name="nauda"/>

== Naudas veidi ==

=== Prečnauda ===
Prečnauda (angļu: ''commodity money'') ir apmaiņas līdzeklis (tātad nauda), kas tajā pat laikā ir pielietojams pats par sevi (tātad kā prece). Prečnaudas piemēri vēsturē ir dažnedažādākie, pat pārtikā patērējamas preces, piemēram, sāls vai Austrumāzijā par naudu izmantotie sapresētas tējas bloki. Tomēr visizplatītākais prečnaudas veids ir bijuši dārgmetāli: [[zelts]], [[sudrabs]], [[platīns]] vai pat [[varš]].

==== Reprezentatīva nauda (zelta standarts) ====
Papīra naudu, kurai ir preces (visdrīzāk zelta vai sudraba) segums, 19. gs. ekonomists [[Viljams Stenlijs Dževonss]] izšķīra atsevišķā kategorijā, ko viņš sauca par "reprezentatīvu naudu".<ref>{{Grāmatas atsauce|author=William Stanley Jevons|title=Money and the Mechanism of Exchange|chapter=Chapter XVI: Representative Money|url=http://oll.libertyfund.org/title/318/9990|access-date={{dat|2012|06|19||bez}}|archive-date={{dat|2014|09|19||bez}}|archive-url=https://web.archive.org/web/20140919033957/http://oll.libertyfund.org/title/318/9990}}</ref> Šādā naudā banknotes faktiski var uzskatīt par sertifikātiem, kas apliecina to turētāju īpašumtiesības uz zeltu vai sudrabu, kas tās sedz.

[[lats#vēsture|Pirmās Republikas latu]] pēc šīs klasifikācijas varētu uzskatīt par reprezentatīvu naudu. Bija noteikts, ka viens lats pēc pieprasījuma maināms pret 0,2903226 gramiem tīra zelta, kas ir ekvivalenti apmēram 8 latiem, 2012. gada jūnija latos.<ref>trojas unce 31,1034768 / 0,2903226 = 107,13tā daļa no unces<br />[http://kitco.com kitco.com] zelta cena 19.06.2012. — 1628,10 USD (par unci) / 107,13 = 15,19 USD = 8,40 LVL</ref>

Pieņemot, ka politiskā situācija ir stabila un nav paredzams, ka politiķi varētu izdarīt krasas izmaiņas, šādu reprezentatīvu naudu, virspusīgi skatoties, var pielīdzināt prečnaudai, taču, kā norāda daži autori,<ref>{{Grāmatas atsauce|author=Murray Rothbard|title=America's Great Depression|url=http://mises.org/rothbard/agd.pdf}}</ref> [[Lielā depresija#Federālās rezerves loma|notikumi ASV, 1920. gados]], pirms Lielās depresijas liecina, ka zelta standarts nav spējīgs kontrolēt [[naudas piedāvājums|naudas piedāvājuma]] pieaugumu [[daļēju rezervju bankvedība]]s vidē, jo komercbankām ir liela nozīme naudas piedāvājuma palielināšanā (skat. [[naudas reizinātājs]]).

Pastāv arī iespēja, ka naudas pirktspējas samazināšanās dēļ vai [[inflācija]]s pieaugšanas dēļ monētas fiat (bezseguma) naudas sistēmā var kļūt līdzvērtīgas prečnaudai. Kaut arī ASV Valsts kase pēdējās dekādēs izmanto aizvien mazāk [[varš|vara]] jaunu monētu kalšanai, apgrozībā joprojām esošo 1909.-1982. gada 1 centa monētu vara satura tirgus vērtība 2012. gada 19. jūnijā bija 2,24 centi, tātad sastāvā esošā metāla tirgus vērtība bija 224% no nominālvērtības. 1946.-2012. gada 5 centu monētu sastāvā esošā vara un [[niķelis|niķeļa]] tirgus vērtība bija 98% (4,9 centi) no nomināla.<ref>[http://www.coinflation.com/ www.coinflation.com]</ref>

=== Fiat (bezseguma) nauda ===
{{Pamatraksts|Fiat nauda}}
Fiat nauda (angļu: ''fiat money'', krievu: ''фиатные деньги'', vācu: ''Fiatgeld'') (latīņu: ''fiat'' — "lai top, lai notiek!", sal. ''fiat lux!'' — "lai top gaisma!",<ref>{{tz|LME|Lai top! Lai notiek!|fiat}}</ref> no ''facere'' — "darīt, taisīt") ir nauda, kuras apmaiņas līdzekļa statuss izriet no likuma, kas tai šādu statusu ir piešķīris. Tā ir balstīta ticībā likumdevējam un pēc definīcijas ir bez seguma. Šāda nauda bieži tiek saukta par papīrnaudu, taču nauda ar segumu (piemēram, Pirmās Republikas banknotes) arī var būt no papīra.

Dažkārt sastopams izteikums, ka "papīrnaudas segums ir preces un pakalpojumi".<ref>[http://www.uzdevumi.lv/ExerciseRun/RunExercise?exerciseId=c137bc0f-e2a1-4249-bf18-9579e986c14b&parentType=VirtualSchool&parentId=679 Uzdevumi.lv — Naudas veidi]</ref> Demokrātijā/brīvā tirgus ekonomikā tas nebūtu iespējams, jo nozīmētu, ka visas preces un pakalpojumi pieder naudas emitētājam (centrālajai bankai).

Citi norāda, ka fiat naudai tik tiešām ir segums un tās ir parādsaistības.<ref>{{Grāmatas atsauce|quote=It is possible that fiat money does not exist. A true fiat money would be unbacked, meaning that the issuing entity would hold no assets against the money, would not recognize the money as its liability, and would be unable (not just temporarily unwilling) to redeem the money for anything of value.|pages=4|url=http://www.econ.ucla.edu/workingpapers/wp789.pdf|title=Backed Money, Fiat Money and the Real Bills Doctrine|author=Michael Sproul|year=1999}}</ref> Pēc šādas striktas definīcijas fiat nauda nepastāv kā tāda, jo visas naudas vienības pasaulē tiek radītas kā valsts parādsaistības pret centrālo banku.

== Naudas īpašības ==

Lai apmaiņas līdzekli varētu uzskatīt par naudu, tam jāpiemīt noteiktām īpašībām:
* tam jābūt standarta maksājumu līdzeklim,
* ar to jāvar noteikt citu preču vai pakalpojumu vērtību (līdz ar to arī [[Cena (ekonomika)|cenu]]),
* tam jābūt vērtību uzkrāšanas līdzeklim,
* tai jābūt atpazīstamai (lai naudas saņēmējs to atpazītu kā maksāšanas līdzekli) un vienotai (divu vienādu naudas vienību vērtībai jābūt vienādai vai līdzīgai).

Mūsdienu ekonomikā tiek uzskatīts, ka naudai vēlamas šādas īpašības:
* tās vērtībai jābūt stabilai,
* tai jābūt grūti viltojamai,
* tai jābūt viegli dalāmai un pārvietojamai,
* tai jābūt savstarpēji apmaināmai (vienai naudas vienībai jābūt noteiktai vērtībai attiecībā pret citu naudas vienību),
* tai jābūt daudzumā ierobežotai (lai nodrošinātu cenu stabilitāti),
* tai jābūt izturīgai (tā nedrīkst bojāties vai ātri nolietoties).

== Naudas funkcijas ==

Naudai ir noteiktas funkcijas. Nauda ir:
* [[apgrozība]]s (maiņas) līdzeklis,
* vērtību salīdzināšanas mērs un uzskaites līdzeklis (ļauj salīdzināt cenu),
* vērtību uzkrāšanas līdzeklis,
* kredītnauda jeb maksāšanas līdzeklis (darījumos, kuros apmaksa jāveic pēc zināma laika perioda).

Naudas pamatfunkcija ir atdalīt pirkšanu no pārdošanas, tā atvieglojot maiņu, jo cilvēkam, kurš vēlas iegādāties noteiktu preci vai pakalpojumu, nav nepieciešamības atrast cilvēku, kurš vēlētos šo preci vai pakalpojumu iemainīt pret pircēja piedāvājumiem.

== Skatīt arī ==

* [[Naudas vēsture]]
* [[Valūta]]
* [[Eiro]]
* [[Numismātika]]
* [[Monēta]]

== Ārējās saites ==
* [https://web.archive.org/web/20120414134337/http://www.bank.lv/nauda/latvijas-nauda Latvijas nauda (Latvijas Bankas tīmekļa vietne)]

== Atsauces ==
{{atsauces}}

{{autoritatīvā vadība}}

[[Kategorija:Nauda|*]]