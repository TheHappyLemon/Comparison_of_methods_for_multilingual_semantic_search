[[Attēls:14 2 List of Radzivill Chron.jpg|thumb|right|250px|„Pagājušo laiku stāsta” lapa ar 13. gs. ilustrāciju no t.s. [[Radzivila hronika]]s.]]
[[Attēls:1000 Nestor.jpg|thumb|150px|Mūka Nestora skulptūra monumentā „Tūkstošgadīgā Krievija” [[Novgoroda|Novgorodā]] (1862).]] 
'''Pagājušo gadu vēsture''' arī '''Nestora hronika''' vai '''Pagājušo laiku stāsts''' ([[baznīcslāvu valoda|baznīcslāvu]]: ''Повѣсть времяньныхъ лѣтъ'') ir senkrievu hronika par notikumiem [[Kijevas Krievzeme|Senajā Krievzemē]] un apkārtējās valstīs no 852. līdz 1117. gadam.

== Tapšana ==
Ilgu laiku tika uzskatīts, ka Pagājušo gadu vēstures autors ir [[Kijiva|Kijevas]] [[Pečoru klosteris|Pečoru klostera]] mūks Nestors, un tāpēc to historiogrāfijā dēvēja par Nestora hroniku. Vēlāk noskaidrots, ka Nestors tikai apkopojis un rediģējis vairākas senākas hronikas. Šo darbu viņš veicis ap 1113. gadu, izmantojot Kijevas Pečoru klosterī glabājušos 1093. gadā sastādītu senāku hroniku — tā saukto '''Pirmhroniku''' (''Начальная летопись''), kā arī citus senās Krievzemes un [[Austrumromas impērija|Bizantijas]] rakstītos avotus. Senākās daļas sastādīšanai Nestors izmantojis bizantiešu autora [[Georgijs Hamartola|Georgija Hamartolas]] hroniku, kas senkrievu valodā pārtulkota jau 10.—11. gadsimtā, 10. gadsimta krievu—bizantiešu līgumus, 11. gadsimtā senkrievu valodā pārtulkoto bizantiešu hronogrāfu (vēsturisku apcerējumu krājumu), kas papildināts ar faktiem par Krievzemes vēsturi, svēto dzīves aprakstus un citus materiālus. Rakstīto avotu ziņas Nestors papildinājis arī ar mutvārdu tradīcijā atrodamajām ziņām. Hronika sastādīta labvēlīgi toreizējam Kijevas kņazam [[Svjatopolks Izjaslavičs|Svjatopolkam Izjaslavičam]].

== Hronikas pārveidošana ==
Vēlākie kņazi centās hroniku pārveidot atbilstoši savām politiskajām interesēm. 1116. gadā [[Kijevas lielkņazi|Kijevas lielkņaza]] [[Vladimirs Vsevolodovičs Monomahs|Vladimira Vsevolodoviča Monomaha]] uzdevumā hroniku pārstrādāja Mihailovskas Vidubickas klostera igumens Silvestrs. Divus gadus vēlāk tika sagatavota vēl trešā hronikas redakcija. Šīs senākās, tāpat kā vēlākās hronikas redakcijas nav saglabājušās.

Sākotnējā hronikas teksta restaurēšanai galvenokārt izmantotas divas 14. gadsimta hronikas — [[Laurentija hronika]] (''Лаврентьевская летопись'') un [[Hipatija hronika]] (''Ипатьевская летопись''). Mūks Laurentijs vadīja [[Suzdaļa]]s kņaza Dmitrija Konstantinoviča uzdevumā izveidotu pārrakstītāju grupu, kura 1377. gadā hroniku pārrakstīja no kāda 1305. gadā izgatavota noraksta. Savukārt Hipatija hronika savu nosaukumu ieguvusi no Hipatija klostera [[Kostroma|Kostromā]], kurā šis noraksts glabājies. Tās sarakstīšanas laiks ir 15. gadsimta sākums.
Savukārt 13. gadsimtā tapušo [[Radzivila hronika|Radvilu hroniku]] 15. gadsimtā pārrakstījis kāds [[Lietuvas dižkunigaitija]]s pareizticīgais mūks.

== Nozīme Latvijas vēsturē ==
No [[Latvijas vēsture]]s viedokļa darbs ir interesants ar to, ka Nestora hronika, blakus [[Rimberts|Rimberta]] („Svētā Ansgara dzīve”) un [[Bartolomejs Anglis|Bartolomeja Angļa]] vēstījumiem, ir viens no hronoloģiski senākajiem avotiem, kas sniedz ziņas par tagadējo Latvijas teritoriju un to apdzīvojušo cilšu uzskaitījumu — [[zemgaļi]], [[kurši]], [[latgaļi]] un [[līvi]] (lībieši). Tāpat būtiska ir norāde, ka daļa šo tautību atradās meslu atkarībā no Krievzemes kņaziem. Tas ir vienīgais rakstu avots, kas uzrāda iespaidīgo [[Polockas kņaziste|Polockas kņaza]] sakāvi [[Zemgale|Zemgalē]], kas bija lielākie Maskavijas kņazu zaudējumi kaujā līdz pat 13. gadsimtam.

== Informācijas avoti ==
* Pagājušo gadu vēsture, [https://web.archive.org/web/20050415081218/http://www.historia.lv/alfabets/P/pa/pag_laiku_st/plv.htm Historia.lv]

== Ārējās saites ==
* [https://web.archive.org/web/20030109145401/http://hronos.km.ru/dokum/povest.html Повесть Временных лет] {{ru ikona}}

{{DEFAULTSORT:Pagajuso gadu vesture}}
[[Kategorija:Hronikas]]
[[Kategorija:Krievijas vēsture]]
[[Kategorija:Ukrainas vēsture]]
[[Kategorija:Baltkrievijas vēsture]]
[[Kategorija:Senkrievu literatūra]]