{{Citas nozīmes|vēsturi|Sēļi (nozīmju atdalīšana)|Sēļi}}
[[Attēls:Balti ap 13.gs.svg|thumb|300px|right|Aptuvenā sēļu apdzīvotā teritorija Daugavas kreisajā krastā 12. gadsimtā.]]
'''Sēļi''' (no {{val|liv|sälli}} — 'augšējie [ļaudis]') bija [[Balti|baltu]] tauta, kas apdzīvoja [[Daugava]]s un [[Lielupe]]s baseinus uz austrumiem no [[Daugavas līvi]]em un [[Upmale (zeme)|Upmales]] ([[zemgaļi]]em). Daugavas labajā krastā viņi dzīvoja pamīšus ar [[letgaļi]]em un bija pakļauti [[Jersika (valsts)|Jersikas]] un [[Koknese (valsts)|Kokneses]] valdniekiem, bet kreisajā krastā viņu zemes robežojās ar [[Nalsene]]s un [[Lietava (zeme)|Lietavas]] zemēm. Viņu apdzīvotās teritorijas ziemeļu daļa laikā no 1208. līdz 1256. gadam tika iekļauta [[Livonija]]s sastāvā, un sēļi, veidojoties [[latvieši|latviešu]] tautai, saplūda ar letgaļiem. Dienvidu daļa pēc ilgstošiem kariem starp [[Livonijas ordenis|Livonijas ordeni]] un [[Lietuvas dižkunigaitija|Lietuvas dižkunigaitiju]] 14.—15. gadsimtā tika iekļauta [[Lietuva]]s sastāvā, kur saplūda ar [[Aukštaitija]]s [[lietuvieši]]em.

== Apdzīvotā teritorija un etnoģenēze ==

Sēļu apdzīvotā teritorija vēsturiski dēvēta ne tikai par [[Sēlija (zeme)|Sēliju]], bet arī par Augšzemi vai Augškurzemi. Pats sēļu nosaukums radies no līvu vārda ''sälli'', kas nozīmē augšējie (t.i., ļaudis).<ref name="LKV">Latviešu konversācijas vārdnīcas I. sējuma 1198. sleja, Rīga, 1927.—1928. gads</ref> Šo nosaukumu vēlāk lietošanā pārņēma vācu ieceļotāji.

Pēc arheoloģiskā materiāla sēļus var izsekot jau 1. g.t., kad tie bija ieņēmuši samērā plašu teritoriju abpus Daugavai ([[Augšzemes augstiene]]s, [[Aknīstes nolaidenums|Aknīstes nolaidenuma]], [[Sēlijas paugurvalnis|Sēlijas paugurvaļņa]] un [[Austrumlatvijas zemiene]]s apvidus) un daļēji Lietuvas ziemeļaustrumu daļu. Vēlajā dzelzs laikmetā (10.—12. gs.) sēļi dzīvoja galvenokārt tikai Daugavas kreisajā krastā, jo ar 7. gadsimtu labajā krastā par dominējošo etnisko elementu kļuva latgaļi.

Sēļiem raksturīgie arheoloģiskie atradumi atrasti tagadējā Sālakā, Taurāgnē, Utenā, Svēdašos, Subāčos, Palēvenē, Pasvalī un Saločos. Ar sēļu izcelsmes problēmu nodarbojās 20. gadsimta lietuviešu valodnieks Kazimirs Būga. Citi zinātnieki ir mēģinājuši nospraust sēļu senās apdzīvotās teritorijas robežas pēc sēļiem raksturīgās kāpjošās intonācijas. Par to, ka sēļi dzīvojuši apvidos uz D no Latvijas teritorijas, liecina gan valodniecības dati, gan arī antropoloģiskie materiāli, tomēr jautājums par sēļu etnoģēnēzi un apdzīvoto teritoriju vēl nav pilnībā izpētīts.
 
{{Latvijas vēsture}}
Sēļi līdz 15. gadsimtam apdzīvoja [[Latvija]]s dienvidaustrumus un [[Lietuva]]s ziemeļaustrumus, galvenokārt [[Daugava]]s kreisajā krastā uz dienvidiem no [[Aizkraukle]]s un [[Koknese]]s. Taču ir arī ziņas par sēļiem pie [[Rīga]]s, Oliņkalnā un Koknesē. 1. g.t. pirmajā pusē sēļi acīmredzot apdzīvojuši arī Daugavas labo krastu Austrumvidzemē, bet sākot ar 6.—7. gs. viņus pakāpeniski atspieduši un asimilējuši [[latgaļi]].<ref>[http://www.videsvestis.lv/content.asp?ID=109&what=46 Sēlijas krastā un pakalnos] {{Webarchive|url=https://web.archive.org/web/20160309143721/http://videsvestis.lv/content.asp?id=109&what=46 |date={{dat|2016|03|09||bez}} }} {{lv ikona}}</ref>

Vēstures avotos sēļi pirmoreiz minēti Latviešu Indriķa sarakstītajā [[Indriķa hronika|Livonijas hronikā]], kur tie nosaukti par lietuviešu sabiedrotajiem. No šīs hronikas sniegtajām norādēm var secināt, ka sēļu zemes atradušās [[Jersika (valsts)|Jersikas]] ([[Dignājas pagasts|Dignāja]]), [[Koknese]]s un lietuviešu kunigaišu pakļautībā.

=== Sēļu zemes (pilsnovadi) ===
{{pamatraksts|Sēlija (zeme)}}
10. — 13. gs. Sēlijas teritorijā izveidojās vairāki teritoriāli novadi, ar apmēram 30 pilskalniem un sēļu centru Sēlpilī. Par sēļu apdzīvoto zemju jeb pilsnovadu nosaukumiem saglabājušās visai fragmentāras ziņas no dažādiem 13. un 14. gadsimta dokumentiem.

[[Indriķa hronika]]s 1208. gada notikumu aprakstā pieminēta [[Sēlpils aplenkums (1207)|Sēlpils ieņemšana]].<ref>[http://www.iveta.lv/gramata/HTML/Ps_16.htm Augšzemes sēļi] {{Webarchive|url=https://web.archive.org/web/20160304141019/http://www.iveta.lv/gramata/HTML/Ps_16.htm |date={{dat|2016|03|04||bez}} }} {{lv ikona}}</ref> Otro reizi sēļi kopā ar [[letgaļi]]em šajā hronikā pieminēti sakarā ar [[Kokneses nodedzināšana (1208)|Kokneses nodedzināšanu]] kā [[Koknese (valsts)|Kokneses]] iedzīvotāji.

1218. gadā dibinātās [[Sēlijas bīskapija]]s (''episcopatus Seloniensis'') teritorija sākotnēji ietvēra katoļu ticībai pievērstās zemes gar Daugavu — daļu no tagadējā [[Aizkraukles novads|Aizkraukles novada]] un [[Jēkabpils novads|Jēkabpils novada]] līdz Dignājas pilskalnam.<ref>[http://www.istorija.lt/la/simniskyte2005en.html Andra Simniškytė. The Land of Selonia in the 6/7th—13/14th Centuries: Territorial Structure and Hierarchy] {{Webarchive|url=https://web.archive.org/web/20131020202542/http://www.istorija.lt/la/simniskyte2005en.html |date={{dat|2013|10|20||bez}} }} {{en ikona}}</ref>

1219. gada vasarā Sēlijas bīskapijai pievienoja daļu no [[Upmale (zeme)|Upmales]] ar [[Mežotne (zeme)|Mežotni]].

1254. gada maijā [[Inocents IV]] apstiprināja Livonijas ordeņa īpašuma tiesības uz šādām agrāk kristītajām sēļu pilīm un to ciemiem<ref>[http://www.historia.lv/publikacijas/dokumentu_kraajumi/slva2/394.htm Romas pāvesta Inocenta IV rīkojums Asīzē, 1254. gada 23.maijā] {{Webarchive|url=https://web.archive.org/web/20090421233951/http://www.historia.lv/publikacijas/dokumentu_kraajumi/slva2/394.htm |date={{dat|2009|04|21||bez}} }} {{lv ikona}}</ref> ({{val|la|castra seu municiones et eorum villas}}):
** ''Allecten'' ([[Alektene]]),
** ''Calve'' ([[Kalves zeme]]),
** ''[[Medene]]'',
** ''Nitzegale'' (varianti: ''Nitcegale, Nicxegale'') — [[Nīcgales pagasts|Nīcgales pilij]] pakļautā zeme Daugavas kreisajā krastā.
 
1255. gada oktobrī, pateicībā par Vācu ordeņa starpniecību, kuras dēļ pāvests licis viņu kristīt un kronēt par visas Lietuvas pirmo karali, kā arī solītās aizsardzības dēļ [[Mindaugs]] dāvināja ordeņa Livonijas mestram un brāļiem viņam līdz tam pakļauto zemi, ko sauc par Sēlenes zemi ({{val|la|terram, que Selen dicitur}}) ar šādiem pilsnovadiem:
** ''Meddene'' ([[Medene]]),
** ''Pelone'' ([[Pelone]]),
** ''Maleysine'' ([[Maleisine]]),
** ''Thovraxe'' ([[Tovrakste]]).

Šie vietu vārdi atrodami arī pāvesta [[Aleksandrs IV|Aleksandra IV]] apstiprinājumā 1257. gadā.

1261. gada 7. augustā karalis Mindaugs it kā noteicis Livonijas ordenim atdāvināto sēļu zemju robežas šādi:
** ziemeļu robeža gāja pa Daugavu no [[Naujenes pagasts|Naujenes]] pils (senās [[Daugavpils]]) līdz [[Rumbula]]s krācēm pie Doles salas.
** dienvidu robeža gāja no Naujenes pa Sventas upi, Latuvas upi, Lavenas upi, [[Mūsa]]s upi.
** rietumu robeža pa Lielupi līdz [[Babīte]]s ezeram.

Dokuments var arī būt Livonijas ordeņa viltojums, lai leģitimizētu iekarotās vai iekārotās zemes, jo tajā iezīmētā teritorija ietver arī Rīgas bīskapam 1251. gadā pielemto agrākās [[Zemgales bīskapija]]s daļu.

Sēlijas robežas minētas arī kādā 1392. gada dokumentā, bet tās ir grūti identificējamas.

== Sēļu materiālā kultūra ==
Sēļu materiālajā un garīgajā kultūrā daudz kopīgu pazīmju ar [[latgaļi]]em (mirušo apbedīšanas virzieni, kapu inventārs u.c.) un [[aukštaiši]]em. Tipiskas sēļu kultūras iezīmes ir ilgā kolektīvo uzkalniņkapu saglabāšanās, ziedojumi kapa kājgalī<ref>Šnore 1970 — Šnore E. Sēļi. — LME, 3.sēj. R., 1970. 320.lpp.</ref> un no latgaļiem atšķirīgs antropoloģiskais tips.

Pētītajos agrā [[feodālisms|feodālisma]] perioda līdzenajos kapulaukos (Dignājas ''Strautmaļos'', Skrudalienas ''Vitanišķos'') un uzkalniņu kapulaukos (''Lejasdopeļu'' kapulaukā, Ābeļu ''Priedniekos'') atrastās senlietas raksturīgas ne vien sēļu, bet arī latgaļu materiālajai kultūrai, piemēram, sievietēm — lentveidīgais spirāļu [[vainags]], kaklariņķi ar noplacinātiem galiem, cilpu vai seglu-kāšveida galiem, lociņa važturis, zvērgalvu aproces, villaine un vīriešiem tādas lietas kā karavīra aproce un griezumā puslodveida [[aproce]]s, ar [[bronza|bronzu]] apkaltas [[josta]]s, [[cirvis]] un šķēpi, dažreiz arī [[zobens]].<ref>[http://www.historia.lv/raxti/Seelji_LME.htm Sēļi] {{Webarchive|url=https://web.archive.org/web/20071103223529/http://www.historia.lv/raxti/Seelji_LME.htm |date={{dat|2007|11|03||bez}} }} {{lv ikona}}</ref>

Kopīga ar latgaļiem ir arī vīriešu un sieviešu apbedījumu pretējā (A-R un R-A) orientācija. Atšķirībā no latgaļiem sēļiem bijis paradums darba rīkus novietot kapa kājgalī, kur dažreiz nolikti arī ziedojumi mirušajam (''Lejasdopelēs'' sievietes kapa kājgalī konstatētas dzirkles, [[nazis]], rauknis, [[īlens]]; citā sievietes kapā — dzirkles, rauknis, sarene; kādā vīrieša kapā — sieviešu rotu komplekts).

''Lejasdopeļu'' kapulaukā novērojama kolektīvo kapu uzkalniņu (kas vairākumā reprezentē atsevišķu ģimeņu kapsētiņas) saglabāšanās vēl agrā feodālisma periodā, turpretī latgaļu apdzīvotajā teritorijā tas nav novērots. Sēļus atšķir no latgaļiem arī antropoloģiskie dati.

[[Attēls:Sėlių kostiumai.jpg|250px|thumb|Sēļu sieviešu tautastērpu rekonstruējums]]
Sēļu sievietes nēsāja kaklariņķus, aproces, [[gredzens|gredzenus]], saktas vainagus. Sieviešu vidū plaši bija izplatīti piekariņi. To forma varēja būt visdažādākā — zirdziņi, [[krusts|krustiņi]], medaljoni. Vīriešu kapos atrastas karavīru aproces, saktas, ar kurām sasprauda svārkus un apmetni. Sēļu vīrieši nēsāja gredzenus un apkaltas ādas jostas.

Sēļu un latgaļu apbedīšanas kultūra bija ļoti līdzīgas <!-- ar ko tas atšķīrās, ka runa ir par atsevišķu "tautu"? -->— netika veidoti uguns kapi un vīriešu un sieviešu kārtas mirušos guldīja kapu bedrēs pretējos virzienos. Taču sēļu vīriešu apbedījumos ir sastaptas vairākas īpatnības. Atrasti ir apbedījumi, kuros mirušajiem bija savstarpēji savienotas plecu jostas un pie kājām novietota vācele ar sieviešu rotu komplektu (kaklariņķi, aproces, saktas). Viens no lielākajiem sēļu kapulaukiem, kas arheoloģiski pētīts ir Lejaspdopeļu kapulauks. Arheoloģiskie izrakumi šeit ir veikti 20. gs. 60. g. sākumā. Kapulaukā atrodas 63 uzkalniņi, no kuriem izpētīti ir 10 uzkalniņi un 42 apbedījumi. Interesanti, ka apbedījuma kājgalī noliktas ne tikai rotaslietas, bet arī [[darbarīki|darbarīku]] komplekti. Atrasti arī gleznojumi uz koka. Tie ir gan melnbalti, gan daudzkrāsaini (sarkanā, baltā un melnā krāsā). Atrastie gleznojuma fragmenti liecina, ka apbedījumā varēja būt bijuši apgleznoti vairogi, kā arī melnā un baltā krāsā tonēti šķirsti.{{nepieciešama atsauce}}

== Valoda ==
{{Pamatraksts|Sēļu valoda}}
[[Attēls:Latvaldialekti.svg|300px|thumb|[[Augšzemnieku dialekts|Augšzemnieku dialekta]] sēliskās izloksnes (dziļās un nedziļās) parāda asimilētās sēļu valodas izplatību abās Daugavas pusēs.]]

Sēļi runāja [[sēļu valoda|sēļu valodā]], kas pašlaik ir [[mirusi valoda|izmirusi]].<ref>[http://www.lza.lv/LZA_VestisA/Stradins%20-%20PREVIEW.pdf Sēlija un tās reģionālās identitātes meklējumi] {{Webarchive|url=https://web.archive.org/web/20151123170807/http://www.lza.lv/LZA_VestisA/Stradins%20-%20PREVIEW.pdf |date={{dat|2015|11|23||bez}} }} {{lv ikona}}</ref>

Sēļu valoda pieder pie [[Indoeiropiešu valodu saime]]s [[Baltu valodu grupa]]s. Valodas pēdas ir saglabājušās bijušo sēļu apdzīvoto teritoriju izloksnēs gan [[Sēlija|Sēlijā]], gan arī [[Vidzeme]]s dienvidaustrumu daļā ([[Aiviekstes upe]]s baseinā).

== Sēļu tautas noriets ==
[[Livonijas krusta kari|Livonijas krusta karu]] perioda sākumā krustneši ātri pakļāva sēļu apdzīvotās teritorijas abos Daugavas krastos. [[1208]]. gadā tika ieņemta galvenā sēļu pils — [[Sēlpils pils]]. Tomēr cīņas Sēlijas dienvidu daļā pret [[Nalsene]]s zemes pierobežā dzīvojošajiem sēļiem ieilga uz vairākiem gadu desmitiem, postošo karagājienu dēļ vairums iedzīvotāju bija spiesti šo teritoriju pamest. 1261. gadā Daugavas kreisā krasta sēļu zemes tika iekļautas [[Livonijas ordeņa valsts]] sastāvā, tomēr kari ar Lietuvas dižkunigaitiju par šo zemju piederību turpinājās vēl līdz 15. gadsimtam. Pēdējās ziņas par sēļiem kā par tautu ir sastopamas 14.—15. gs.<ref>[http://www3.la.lv/index.php?option=com_content&view=article&id=310754:slija-virtula-vai-rela&Itemid=93 Sēlija: virtuāla vai reāla?]{{Novecojusi saite}} {{lv ikona}}</ref>

== Pazīstami Sēlijas cilmes cilvēki ==
{{div col}}
* [[Jānis Akuraters]],
* [[Imants Auziņš]],
* [[Roberts Bancāns]],
* [[Pēteris Barisons]],
* [[Konrāds Bullāns]] ([[Fallijs]]),
* [[Mārtiņš Buclers]],
* [[Pauls Butkēvičs]],
* [[Pēteris Dardzāns]],
* [[Egons Dārziņš]],
* [[Ārija Elksne]],
* [[Andrievs Ezergailis]],
* [[Armīns fon Gerkāns]],
* [[Aleksandrs Grīns]],
* [[Jānis Grīns]],
* [[Jānis Indāns]],
* [[Jānis Indra]],
* [[Jānis Jaunsudrabiņš]],
* [[Ādolfs Kaktiņš]],
* [[Aivars Kalve]],
* [[Olģerts Krastiņš]],
* [[Vilis Krūmiņš]],
* [[Pēteris Kulitāns]],
* [[Pēteris Ķiķauka]],
* [[Kazimirs Lapuška]],
* [[Krišjānis Ļūļaks]],
* [[Pēteris Nomals]],
* [[Pēteris Pildegovičs]],
* [[Rainis|Jānis Pliekšāns]],
* [[Pēteris Rizga]],
* [[Jāzeps Rudzītis]],
* [[Sofija Samsone]],
* [[Uļjana Semjonova]],
* [[Vilis Skārds]],
* [[Oto Skulme]],
* [[Uga Skulme]],
* [[Velta Staltmane]],
* [[Zbigņevs Stankevičs]],
* [[Gothards Frīdrihs Stenders]],
* [[Jānis Stradiņš]],
* [[Pauls Stradiņš]],
* [[Heinrihs Strods]],
* [[Pauls Sukatnieks]],
* [[Velta Toma]],
* [[Sigizmunds Timšāns]],
* [[Kristaps Krišs Upelnieks]],
* [[Alberts Varslavāns]],
* [[Edvīns Vecumnieks]],
* [[Jānis Veselis]],
* [[Jānis Zutis]],
* [[Gatis Tropiks]],
* [[Arvīds Žilinskis]].<ref>{{Laikraksta atsauce |author=Jānis Stradiņš |authorlink=Jānis Stradiņš |date=2001. gada 5. novembris |title=Ar sarkanbaltizaļajām Sēlijas krāsām |journal=[[Zinātnes Vēstnesis]] |issue=18(226) |publisher= |location= |issn=1407-6748 |url=http://www.lza.lv/ZV/zv011800.htm#7 |language=latviski |access-date={{dat|2010|08|02||bez}} |archive-date={{dat|2020|02|05||bez}} |archive-url=https://web.archive.org/web/20200205145458/http://www.lza.lv/ZV/zv011800.htm#7 }} (papildināts saraksts)</ref>
{{div col end}}

== Literatūra ==
* Pēteris Šmits „[https://web.archive.org/web/20030929145736/http://www.liis.lv/latval/Darbinieki/Citati/smits1.htm Par zemgaliešu un sēļu tautību]”. — Filologu biedrības raksti, Rīgā 1927. (1. sējums)
* Ilze Melne „Pētījumi sēļu senatnē”. — Latvijas Nacionālais vēstures muzejs, Rīga 2006. {{ISBN|9984747085}}
* Arturs Pormals „Pūķu laiks”. — Rīga 2010. (Sēlijas ļaudis laiku lokos) {{ISBN|9984395936}}

== Atsauces ==
{{atsauces}}

{{Senlatviešu valstis}}

[[Kategorija:Austrumbalti]]
[[Kategorija:Latvijas vēsture]]
[[Kategorija:Sēlija]]
[[Kategorija:Latviešu etniskās grupas]]
[[Kategorija:Izzudušās tautas]]