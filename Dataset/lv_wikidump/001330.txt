Arheoloģijā par '''dzelzs laikmetu''' sauc cilvēces attīstības stadiju, kad cilvēki iemācījās apstrādāt [[dzelzs|dzelzi]] un izgatavot no tās ieročus un darbarīkus. Šī jaunā materiāla ieviešana bieži vien sakrita ar citām izmaiņām aizvēsturiskajās sabiedrībās, piemēram, jaunu [[lauksaimniecība]]s [[Tehnika|tehniku]], [[Reliģija|reliģisko]] uzskatu un [[māksla]]s stilu rašanos.

== Dzelzs laikmeta ilgums ==
Dzelzs laikmets ir pēdējais lielais [[aizvēsture]]s periods, tā nozīme atšķiras atkarībā no reģiona. Dzelzs laikmets sekoja pēc [[Vara laikmets|vara laikmeta]] un [[Bronzas laikmets|bronzas laikmeta]], kurš savukārt sekoja tūlīt pēc kādas no [[Akmens laikmets|akmens laikmeta]] stadijām.

Dzelzs laikmets [[Eiropa|Eiropā]] aizsākās ap 700. g. p.m.ē. Savukārt šī laikmeta beigas virkne vēsturnieku saista ar periodu starp 27. gadu un 68. g. p.m.ē. — laika posmu, kad [[Romas impērija|Romas impērijā]] plaši izplatījās [[izglītība]] un radikāli izmainījās sabiedrības dzīves kvalitāte. Šāds atskaites punkts gan uzskatāms par visai nosacītu. To varētu interpretēt tā, ka, piemēram, reģioni, kurus romiešu [[karaspēks]] nekad nav iekarojis - [[Skandināvija]], [[Vācija]]s centrālā un ziemeļu daļa, [[Lielbritānija]]s ziemeļu daļa, [[Baltija]] tolaik tā arī joprojām dzīvo dzelzs laikmetā.

== Dzelzs laikmeta tehnoloģija ==
[[Attēls:Axe of iron from Swedish Iron Age, found at Gotland, Sweden.jpg|thumb|200px|Dzelzs laikmeta dzelzs cirvis. Atrasts [[Gotlande|Gotlandē]] ([[Zviedrija]])]]
Kas attiecas uz dzelzs laikmeta [[Tehnoloģija|tehnoloģisko]] pusi, tad jāatzīmē, ka dzelzij, salīdzinājumā ar [[bronza|bronzu]], bija virkne būtisku priekšrocību. Dzelzs [[rūda]] daudz plašāk nekā vara vai alvas rūda bija izplatīta daudzos Eiropas reģionos. Tādēļ, pārejot no bronzas uz dzelzs pielietošanu, ievērojami samazinājās [[Transports|transporta]] izmaksas.

Lai iegūtu bronzu, bija jāsakausē varš ar alvu. Toties dzelzi varēja iegūt tieši no rūdas, neveicot nekādus sakausējumus. Rezultātā arī [[Metalurģija|metalurģiskais]] process stipri vienkāršojās. Tomēr dzelzs tehnoloģijai bija arī savi trūkumi. Dzelzs, salīdzinājumā ar varu, alvu un to [[sakausējums|sakausējumu]] - bronzu, daudz grūtāk padevās [[apstrāde]]i. Dzelzs laikmeta sākumā un vēl ilgi tā gaitā [[kausēšana]]s [[Krāsns|krāsnīs]] tā arī neizdevās iegūt pietiekami augstu [[Temperatūra|temperatūru]], lai no rūdas izdalītu dzelzi un bez lielas dažādu piemaisījumu devas. Tādēļ dzelzs rūda tika uzkarsēta, no tās mehāniskā veidā tika izlobīti dzelzs komponenti, kuri pēc tam vēlreiz tika uzkarsēti un "salipināti" lielākos gabalos, kurus varēja transportēt vai izmantot [[Kalšana|kalšanai]] — galīgas lietošanas priekšmetu izgatavošanai.

Ņemot vērā šīs dzelzs apstrādes grūtības, no dzelzs sākotnēji izgatavoja pārsvarā liela izmēra, smagus [[Darbarīki|darbarīkus]] vai [[Ieroči|ieročus]]. Bronza, tāpat kā [[sudrabs]] vai [[zelts]], saglabāja savu lomu dažādu [[Dekorācija|dekoratīvu]] elementu vai ne pārāk intensīvi lietojamu [[Instruments|instrumentu]] un darbarīku izgatavošanā.

Tiek uzskatīts, ka pirmie dzelzs tehnoloģiju varētu būt apguvuši [[heti]] vēl ilgi pirms dzelzs laikmeta plašākas izplatības — starp 2000. un 1500. g. p.m.ē. No viņiem šo tehnoloģiju drīz pārņēma pārējie [[Vidējie Austrumi|Vidējo Austrumu]] un tai tuvākie Eiropas reģioni, galvenokārt [[Grieķija]] un Roma, kā arī virkne [[Barbari|barbaru]] cilšu. Tomēr bija nepieciešami vairāki gadsimti, lai dzelzs tehnoloģija izplatītos pa visu Eiropas apdzīvoto daļu.

== Dzelzs laikmeta periodi ==
=== Halštates periods ===
[[Halštate]]s periods (1200.-400. g. p.m.ē.), tā nosaukts pēc pirmajiem dzelzs priekšmetu atradumiem pie Halštates (''Hallstatt'') pilsētiņas [[Austrija|Austrijā]], uz dienvidrietumiem no [[Vīne]]s. Līdzīgi priekšmeti tika atrasti arī citos Austrijas reģionos un [[Bavārija|Bavārijā]]. Dzelzs laikmeta Halštates periods raksturojas ar dzelzs apstrādes tehniku, kurā atrodami gan [[Centrālā Eiropa|Centrālās Eiropas]], gan Vidējo Austrumu [[Meistars|meistariem]] raksturīgi paņēmieni.

Halštates atradumi liecina par prasmīgu dzelzs tehnoloģijas pielietošanu izgatavojot [[Zobens|zobenus]], [[Duncis|dunčus]], [[Nazis|nažus]], [[Cirvis|cirvjus]], [[bruņas]] un pat dzelzs [[Ornaments|ornamentus]], piemēram, uz [[Zirglietas|zirglietu]] izstrādājumiem. Halštates sabiedrība izcēlās arī ar pārsteidzošu pārticību. Tiesa, tās pamatā bija ne tikai dzelzs tehnoloģija, bet arī [[sāls]] [[raktuve]]s (kurās tika izmantoti dzelzs darbarīki), kas atradās tuvumā un, kuru izmantošana tirdzniecībā deva labus ienākumus.

=== Latēnas periods ===
[[Latēna]]s periods (450.-50. g. p.m.ē.), nosaukts pēc apdzīvotas vietas ''La Téne'' [[Šveice|Šveicē]], kur atrasti [[metālizstrādājumi]], izpildīti ļoti augstā profesionālā līmenī. Tai skaitā, meistarīgi apstrādāti, augstas [[kvalitāte]]s kaujas ieroči (zobeni, dunči u.c.), kas, starp citu, atspoguļo ne tikai Dzelzs laikmeta tehnoloģijas augsto attīstības pakāpi, bet arī sabiedrības dzīves veidu. Latēnas kultūrai raksturīga ne tikai metālapstrādes tehnoloģija, bet arī prasmīgi uzbūvēti, stipri kalnu [[Cietoksnis|cietokšņi]].

Daudzi vēsturnieki atzīmē, ka lielākie nopelni dzelzs laikmeta tehnoloģijas izstrādāšanā un noslīpēšanā ir [[Ķelti|ķeltiem]]. Arheoloģiskajos izrakumos, it īpaši Latēnā, atrasto priekšmetu apdare satur [[Feniķieši|feniķiešu]], [[Etruski|etrusku]], [[Skiti|skitu]] un pašu Centrālās Eiropas līdzenumus apdzīvojošo tautu elementus.

== Dzelzs laikmets Latvijā ==
{{main|Dzelzs laikmets Latvijā}}
Latvijas teritorijā dzelzs laikmets ilga no 1. līdz 1200. gadam.

== Skatīt arī ==
* [[Iedzīvotāju nodarbošanās Latvijā dzelzs laikmetā]]
* [[Dzelzs laikmeta apmetnes Latvijā]]
* [[Stāmerienas sagša]]

{{Trīs laikmetu sistēma}}

{{autoritatīvā vadība}}

[[Kategorija:Dzelzs laikmets| ]]
[[Kategorija:Arheoloģija]]
[[Kategorija:Vēstures periodi]]