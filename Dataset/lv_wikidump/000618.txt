{{Jūdaisms}}
'''Jūdaisms''' ({{val|he|יַהֲדוּת}}) ir [[ebreji|ebreju]] [[reliģija]] un [[kultūra]], viena no vecākajām zināmajām [[Monoteisms|monoteistiskajām]] ticībām. Atbilstoši ebreju tradīcijai, jūdaisma vēsture sākas ar derību starp ebreju ciltstēvu [[Ābrams|Ābramu]] un [[Dievs|Dievu]] (aptuveni 2000 gadus p.m.ē.).

Jūdaisma vēsture un paražas ir likusi pamatus daudzām mūsdienu reliģijām, īpaši [[kristietība]]i un [[Islāms|islāmam]]. Jūdaistu svētie raksti ir Vecā derība jeb [[Tanahs]], kas vēlāk, pēc [[Jeruzalemes templis|Jeruzalemes tempļa]] sagrāves, izvērstāk izskaidroti [[Talmūds|Talmūdā]]. Jūdaisms balstās uz [[Tora|Torā]] aprakstīto Dieva likumu studēšanu un ievērošanu.
 
Jūdaisms no citām reliģijām atšķiras ar to, ka tās centrālā autoritāte nav viena cilvēka vai grupas rokās, bet ir atrodama svētajos rakstos, mutvārdu un rakstiskajās tradīcijās un [[rabīns|rabīnu]] spriedumos, kas šos likumus un tekstus izskaidro un piemēro ikdienas dzīves problēmām. Attiecīgi, modernais jūdaisms, kas veidojās pēc tempļa sagrāves, bieži tiek saukts par [[rabīniskais jūdaisms|rabīnisko jūdaismu]].

== Jūdaisma pamatprincipi ==
{{main|Jūdaisma pamatprincipi}}
Jau kopš saviem pirmsākumiem jūdaisms ir pieturējies pie dažiem centrālajiem pamatprincipiem, galvenais no kuriem ir ticība vienam, visspēcīgam Dievam, kas radījis Visumu un turpina to valdīt. Jūdaisma būtība ir ticība tam, ka Dievs ir viens. Nekas nepastāv bez Viņa ziņas. Cilvēka grūtību pilnā dzīve — sekojot savai brīvajai gribai — var tikt veltīta centieniem tuvoties Dievam un patiesībai, vai arī aizgriezties no Dieva un doties maldu ceļos.

Gadsimtu gaitā ir radušies dažādi jūdaisma ticības principu formulējumi, un lai arī tie atšķiras dažās detaļās, tiem visiem ir vienota pamatideja. Gandrīz universālu akceptu ir guvuši [[Maimonids|Maimonida]] formulētie trīspadsmit ticības principi. Sākotnēji tie tika uztverti diezgan pretrunīgi un pat ignorēti, taču laika gaitā tie ir akceptēti un lielākā daļa ortodokso rabīnu uzskata, ka to ievērošana ticīgiem ebrejiem ir obligāta.

Daži, kā piemēram rabīns Jozefs Albo un Raavads kritizēja Maimonida sarakstu, jo tajā ir pārāk daudz punktu, kas, lai arī patiesi, nav ticības pamatbūtības, un tādējādi pārāk daudziem ebrejiem draudot kļūšana par ķeceriem. Taču ne Maimonids, nedz viņa laikabiedri šo sarakstu neuzskatīja par tādu, kas aptvertu visus ebreju ticējumus, bet drīzāk, tikai kā centrālās pamatidejas, kas raksturīgas jūdaismam.

== Desmit jūdaisma baušļi ==
* Nepielūdz citus dievus.
* Nedarini tēlus pielūgšanai.
* Neizmanto Dieva vārdu ļauniem mērķiem.
* Svētī sabatu (svēto dienu).
* Godā tēvu un māti.
* Nenogalini.
* Nepārkāp laulību.
* Nezodz.
* Neapsūdzi nevienu nepatiesi.
* Neapskaud citus viņu īpašuma dēļ.

== Jūdaisma vēsture ==
[[Attēls:Köln-Tora-und-Innenansicht-Synagoge-Glockengasse-040.JPG|thumb|left|Toras rullis]]
Savā sākotnējā veidošanās posmā jūdaisms vēl nebija vienota reliģiska mācība. Pastāvēja daudz dažādu tā formu. Taču tās visas vienoja galvenā iezīme, kuru varētu apzīmēt kā radikālu [[Monoteisms|monoteismu]], t.i., ka [[Dievs]] kā absolūta, [[Transcendents|transcendentāla]] esamība ir radījis pasauli, vada un pārvalda to saskaņā ar savu dievišķo, cilvēkiem nesasniedzamo saprātu.

Svētie raksti vēsta, ka pēc izraēļu atbrīvošanas no [[Ēģiptes verdzība]]s Dievs [[Sīnājs|Sīnājā]] parādījies [[izraēļi]]em, viņu vadonim ([[Pravietis|pravietim]] [[Mozus|Mozum]]) noslēdzis ar tiem derību (līgumu) un devis tiem [[Desmit baušļi|Desmit baušļus]] un Toru. Šajā līgumā pausta Dieva griba, kas 613 "noteikumu" ''mitzvot'' veidā nosaka cilvēku ikdienas dzīvi, to rīcību un savstarpējās attiecības. Tikai dzīvojot saskaņā ar dievišķo gribu, cilvēki sasniegs pilnu harmoniju ar pasauli.

Mozus pirms savas nāves Dieva dotās instrukcijas aprakstījis piecās [[Tora]]s grāmatās. Aplūkojot šo grāmatu aprakstu, kā arī desmit baušļu būtību kopējā dziļākā [[Sociālpsiholoģija|sociālpsiholoģiskā]] un [[Filozofija|filozofiskā]] interpretācijā, varam secināt, ka šīs mācības mērķis tā vai citādi, tieši vai pastarpināti bijis vienot ģimeni, dzimtu, cilti, tautu (ticība vienam Dievam), stiprināt cilvēku garu un morāli grūtajos tā laika pārbaudījumos. Tā vēl Torā skaidri nojaušama reliģijas nozīme daudzu gadsimtu ilgajā [[civilizācija]]s attīstības ceļā.

== Jūdaisma likumu krājumi ==

Ebreju likumu un tradīciju ([[halaha]]) pamats ir [[Tora]] (Mozus piecas grāmatas). Tradicionāli tiek uzskatīts, ka Torā ir 613 likumi jeb ''mitzvot'', kas jāievēro katram ebrejam. Daudzi no tiem attiecas uz upurēšanas ceremonijām [[Jeruzalemes templis|Jeruzalemes templī]], un mūsdienās mazāk par 300 no šiem likumiem var tikt reāli īstenoti.
 
Lai arī pagātnē ir bijušas ebreju grupas, kas atzina tikai rakstīto Toras tekstu (piemēram — sedukeji, [[karaīti]]), lielākā daļa ebreju tic arī mutvārdu Torai, kas apkopota un izskaidrota [[Talmūds|Talmūdā]].
  
Rabīniskais jūdaisms vienmēr ir uzskatījis, ka Tora (rakstītais likums) no pašiem pirmsākumiem ir pastāvējis kopā ar mutvārdu likumu. Lai pamatotu šo uzskatu, ebreji norāda uz Toras tekstu, kur daudzas lietas nav līdz galam definētas un daudzas procedūras nav pilnībā izskaidrotas, tādējādi norādot uz to, ka senajos laikos lasītājam šīs zināšanas bija, jo tie pārvaldīja arī mutvārdu likumus.

Rabīna Jūdas haNasi (Judah haNasi) laikā, ap 200. gadu, liela daļa mutvārdu likumu tika apkopoti [[Mišna|Mišnā]]. Nākamo gadsimtu laikā šie teksti tika pakļauti debatēm un diskusijām abos tā laika galvenajos jūdaisma centros — Izraēlā un Babilonijā. Rezultātā no šim Mišnas komentāriem radās Jeruzalemes un Babilonijas Talmūdi. Laika gaitā par galveno ir kļuvis [[Babilonijas Talmūds]].

[[Halaha]], reliģiskais Jūdaisma [[dzīvesveids]], ir balstīts uz Toras lasīšanu un mutvārdu likumiem — Mišnu, Midrašu, Talmūdu un tā daudzajiem komentāriem. Halahas sistēma ir attīstījusies gadsimtu laikā. ņemot vērā atzītu rabīnu lēmumus un komentārus.

== Jūdaisma novirzieni ==
[[Attēls:Star of David.svg|thumb|'''Dāvida zvaigzne''' ir viens no jūdaisma simboliem. Kaut radusies senatnē, par jūdaisma simbolu kļuvusi 17.gs. Zvaigznes 12 malas simbolizē 12 Izraēla ciltis. Tās apvienoja [[valdnieks Dāvids]]. Mūsdienās zvaigzne ir [[Izraēla]]s [[Izraēlas karogs|karoga]] galvenais simbols|110px]]

Vēlīnajos [[Viduslaiki|viduslaikos]], kad Eiropu un Tuvos Austrumus atdalīja robeža starp kristiešu un musulmaņu valstīm, ebreji sadalījās divās lielās grupās. Centrālās un Austrumeiropas ebreji, kas dzīvoja [[Svētā Romas impērija|Svētajā Romas impērijā]], [[Polijas-Lietuvas kopvalsts|Polijas-Lietuvas kopvalstī]], vēlāk [[Krievijas Impērija|Krievijas Impērijā]], tika saukti par [[aškenazi]]. Ebreji no [[Spānija]]s, [[Portugāle]]s un Vidusjūras reģiona tiek saukti par [[sefardi]]em. Kad sefardus 1492. gadā izdzina no Spānijas, viņi apmetās Ziemeļāfrikā, Tuvajos Austrumos, Tālajos Austrumos un Rietumeiropā (galvenokārt [[Nīderlande|Nīderlandē]]). Šīm divām grupām ir atšķirības rituālos un kultūras paražās, bet viņu teoloģija ir vienāda.

Pēdējo pāris gadsimtu laikā aškenazi ebreji ir sadalījušies vairākos reliģiskajos virzienos. Sākotnēji Eiropā, izveidojoties [[hasīdi]]smam, bet vēlāk arī [[Amerikas Savienotās Valstis|ASV]] — ortodoksālajā, reformu un konservatīvajā. Katram no tiem ir citādāki uzskati par to, kuri no jūdaisma principiem ir jāievēro un kā ebrejiem ir pareizi jādzīvo.

== Jūdaisma kalendārs ==
Ebreji gadu skaitīšanu sāk no brīža, kad Dievs radījis pasauli. 2011. gada septembra beigās ebreji atzīmēja 5772. gada iestāšanos. Pie gadskaitļiem viņi liek burtus AM, kas nozīmē pasaules gadā (piemēram, AM 5772).

== Ārējās saites ==
{{sisterlinks-inline}}
{{enciklopēdiju ārējās saites}}
* [https://web.archive.org/web/20180829101813/http://www.sohnut.lv/ Izraēlas ebreju aģentūra Baltijas valstīs]
* [https://web.archive.org/web/20090918093517/http://www.jews.lv/ Latvijas ebreju kopiena]
* [https://web.archive.org/web/20180815094545/http://alef.lv/ Rīgas ebreju kopienas jaunatnes klubs]
* [https://web.archive.org/web/20080110101337/http://www.shamir.lv/ Rīgas ebreju reliģiskā kopiena]
* [https://web.archive.org/web/20180810025323/http://dvinsker.lv/ Daugavpils ebreju kopiena]

{{autoritatīvā vadība}}

[[Kategorija:Ebreji]]
[[Kategorija:Jūdaisms| ]]