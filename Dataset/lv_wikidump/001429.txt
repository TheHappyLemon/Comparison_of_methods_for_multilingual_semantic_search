'''Analītiskā ķīmija''' ir [[zinātne]], kas pēta un pilnveido ķīmiskās analīzes metodes. Dažreiz ar jēdzienu analītiskā ķīmija saprot ķīmisko analīzi (izmantojot analītiskās ķīmijas metodes, pēta dažādu [[viela|vielu]] ķīmisko sastāvu un struktūru, īpaši [[organiskā ķīmija|organisku vielu]]).

== Iedalījums ==
Ķīmiskās analīzes metodes var iedalīt pēc dažādiem kritērijiem.

Analīzes metodes iedala kvalitatīvajās un kvantitatīvajās.
* Kvalitatīvās metodes - nosaka, [[ķīmiska viela|vielas]] vai [[ķīmiskais elements|elementa]], vai funkcionālās grupas klātbūtni pētāmajā paraugā (iespējamie rezultāti: ir, nav, ir nedaudz).
* Kvantitatīvās metodes - nosaka, kādas zināmas vielas, vielu vai funkcionālās grupas daudzumu paraugā (iegūtais rezultāts parasti ir % no parauga [[masa]]s vai [[tilpums|tilpuma]]).

Pēc analizējamā materiāla rakstura izšķir:
* Neorganisko vielu analīze (analizē neorganiskās vielas un ūdeni)
* Organisko vielu analīze (analizē organiskās vielas, vairāk pievēršas struktūru noteikšanai)

Pēc analizējamo objektu masas lieluma izšķir:
* makroanalīze (10-10<sup>-1</sup> g vielas)
* pusmikroanalīze (10<sup>-1</sup>-10<sup>-2</sup> g vielas)
* mikroanalīze (10<sup>-2</sup>-10<sup>-3</sup> g)
* ultramikroanalīze (10<sup>-3</sup>-10<sup>-6</sup> g).

Analītiskās ķīmijas metodes iedala ķīmiskajās ([[titrēšana|titrimetrija]], [[gravimetrija]]), fizikāli ķīmiskās (fotometriskā titrēšana, elektrogravimetrija) un fizikālajās (atomu absorbcijas fotometrija, emisijas spektrālanalīze, radioaktivācijas analīze).

Visas analītiskās ķīmijas metodes izmanto analītiskos signālus, kas rodas norisot [[ķīmiskā reakcija|ķīmiskām reakcijām]] vai [[fizikāls process|fizikāliem procesiem]]. Ķīmiskās analīzes metodes bieži vien ir precīzākas par fizikālķīmiskajām un fizikālajām. Fizikālās un fizikālķīmiskās metodes var būt jutīgākas (var lietot mazākus paraugus) un ātrākas par ķīmiskajām. Fizikālās metodes parasti ir dārgas, jo ir nepieciešama dārga aparatūra.

== Vēsture ==
Analītiskā ķīmija par zinātni sāka veidoties [[17. gadsimts|17. gadsimta]] otrajā pusē, kad bija uzkrāta empīriska pieredze vielu sastāva noteikšanā. 17. gs. vidū R. Boils radīja [[ķīmiskais elements|ķīmiskā elementa]] jēdzienu, sāka sistematizēt analītiskās reakcijas, pirmais lietoja indikatorus [[skābe|skābju]] un [[sārms|bāzu]] noteikšanai. Sistemātisko [[katjons|katjonu]] analīzi izveidoja T. Bergmanis, to pilnveidoja K. Frezēniuss. Kvantitatīvo analīzi (gravimetriju) [[18. gadsimts|18. gadsimtā]] aizsāka T. Bergmanis un [[Lavuazjē|A. L. Lavuazjē]], kas pirmais sāka analizēt [[organiskās vielas]] un to degšanas produktus. J. J. Bercēliuss noteica [[atommasa|atommasu]] 45 elementiem, izstrādāja jaunas kvantitatīvās analīzes metodes un organisko savienojumu elementanalīzi, kuru [[19. gadsimts|19. gadsimta]] sākumā pilnveidoja J. Lībigs. Titrimetrisko analīzi radīja Ž. L. Gē-Lisaks 19. gs. sākumā. Spektrālanalīzi [[1859]]. gadā aizsāka [[Roberts Bunzens|R. Bunzens]] un [[Gustavs Roberts Kirhofs|G. R. Kirhofs]]. [[20. gadsimts|20. gadsimtā]] tika izstrādātas daudzas jaunas instrumentālās analīzes metodes un līdz galam izveidota analītiskās ķīmijas teorētiskā bāze.

Latvijā pirmie pētījumi analītiskajā ķīmijā tika veikti 18. gs. beigās un 19. gs. sākumā (sēravotu analīzes). T. Grothuss atklāja [[dzelzs]] un [[kobalts|kobalta]] krāsu reakcijas ar [[rodanīdi]]em. E. Iegrīve atklāja daudz jaunu organisko reaģentu mikroķīmiskajai analīzei. G. Vanags - jaunus reaģentus organiskajai analīzei.

{{autoritatīvā vadība}}

[[Kategorija:Analītiskā ķīmija|*]]