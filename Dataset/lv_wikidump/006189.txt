[[Attēls:Dichroic filters.jpg|thumb|250px|[[Dihroiskais filtrs|Dihroiskajiem filtriem]] tiek izmantoti optiski caurspīdīgi materiāli.]]

'''Caurspīdīgums''' jeb '''caurspīdība''' [[optika|optikā]] un pārsvarā arī citās [[lietišķā zinātne|lietišķajās zinātnēs]] ir [[viela]]s spēja laist sev cauri [[gaisma|gaismu]]. Caurspīdīgam materiālam var skaidri redzēt cauri — tas tikpat kā neizkropļo aiz tā esošo ainu. Pretēja īpašība ir '''necaurredzamība'''. Daļēji caurspīdīgs materiāls ļauj izkļūt cauri gaismai, to izkliedējot un neļaujot saskatīt ainu aiz šī materiāla.

Caurspīdību parasti attiecina uz [[redzamā gaisma|redzamo gaismu]], taču šis termins būtībā attiecas uz jebkuru starojuma veidu. Piemēram, mīkstie audi ir caurspīdīgi [[rentgenstari|rentgenstaros]], savukārt kauli — nē. Šī īpašība ļauj izmantot rentgenstarus [[medicīna|medicīnā]].

Lielā mērā caurspīdīgi materiāli ir [[Zemes atmosfēra|gaiss]], daudzas citas [[gāze]]s, [[šķidrums|šķidrumi]] (piemēram, [[ūdens]]), vairums [[stikls|stiklu]], [[organiskais stikls]] un daudzas [[plastmasa]]s. Ja caurspīdība ir atšķirīga dažādiem gaismas [[elektromagnētiskais vilnis|viļņu]] garumiem, materiāls iegūst noteiktu krāsu. Šādu īpatnību var izraisīt [[metāls|metāla]] vai citu elementu [[atoms|atomu]] piejaukums [[kristāliskais režģis|kristāliskajā režģī]] vai tieši pretēji — noteiktu atomu iztrūkums režģī. Krāsu var radīt arī materiālā izkliedētas lielāka izmēra daļiņas — piemēram, [[dūmi]] gāzveida vielās. Ja šādu daļiņu skaits ir pietiekoši liels, materiāls var kļūt necaurspīdīgs.

Absolūti caurspīdīgs ir tikai [[vakuums]], jo tur nenotiek gaismas viļņu absorbcija. Jebkurš materiāls [[absorbcija|absorbē]] kaut nedaudz gaismas viļņu.

Atsevišķu veidu [[kristāls|kristālos]] kristāliskā režģa uzbūve nosaka to, ka caurspīdīgums mainās atkarībā no virziena, kādā pagriezts kristāls.

Caurspīdība ir viena no [[minerāls|minerālu]] īpašībām, kas palīdz noteikt minerāla veidu.

== Caurspīdīgu materiālu lietojums ==

Caurspīdīgus materiālus parasti izmanto visur tur, kur nepieciešams laist cauri gaismu, bet nedrīkst cauri laist vielas (gaisu, ūdeni, utml.). Tādējādi caurspīdīgi ir māju logi, vitrīnas, siltumnīcu plēves utt.

[[Kategorija:Optika]]
[[Kategorija:Mineraloģija]]