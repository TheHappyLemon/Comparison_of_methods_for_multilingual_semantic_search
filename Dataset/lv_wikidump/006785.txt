'''Literatūras kritika''' jeb '''literatūrkritika''' ir praktiska humanitāra disciplīna, kas pēta, analizē, interpretē, arī vērtē [[literatūra|literatūru]], īpaši pievēršoties aktuālajai literatūrai un aktuālajiem literatūras procesiem. Var sacīt, ka literatūras kritika pēta literatūru sinhronā aspektā, diahrono aspektu atstājot [[literatūras vēsture]]i. Latvijas tradīcijā literatūras kritika tiek uzskatīta par vienu no [[literatūrzinātne]]s apakšnozarēm. Literatūras kritika ir ļoti cieši saistīta ar [[literatūras teorija|literatūras teoriju]] ([[angļu valoda|angļvalodīgajā]] tradīcijā tās dažkārt pat netiek šķirtas).

Literatūras kritika ir ļoti daudzveidīga. Iespējams izdalīt vairākus literatūras kritikas pamatveidus - akadēmisko, publicistisko, māksliniecisko u.c. Pirmo veido izteikti zinātniska rakstura pētījumi un publikācijas lielākoties specifiskos izdevumos, otrajam raksturīgs populārzinātniskums, esejiskums, vēršanās pie t.s. "vienkāršā lasītāja", savukārt trešais veids pats jau robežojas ar literatūru - to bieži vien pārstāv rakstnieki. Izplatītākās literatūras kritikas formas ir [[recenzija]] un [[eseja]].

== Vēsture ==
{{Pamatraksts|Literatūras teorija|Literatūras vēsture}}

=== Antīkā un viduslaiku literatūras kritika ===
Literatūras kritika savā ziņā pastāvējusi līdzās literatūrai jau gandrīz kopš tās pirmsākumiem. Ar 4. gadsimtu pirms mūsu ēras. datējams sengrieķu filozofa [[Aristotelis|Aristoteļa]] darbs "[[Poētika (Aristoteļa darbs)|Poētika]]", kurā aprakstītas dažādu literatūras veidu un žanru īpatnības, kā arī kritiski aplūkoti dažādi literāri darbi. "Poētikā" lietoti tādi vēlāk un vēl arī mūsdienās ļoti nozīmīgi jēdzieni kā [[mimēze]] un [[katarse]]. Šis Aristoteļa darbs uzlūkojams ne tikai par literatūras kritikas, bet arī - un, iespējams, daudz lielākā mērā - literatūras teorijas aizsākumu. Aristotelis atzinīgi vērtē literatūras kā tādas pastāvēšanu, kamēr cits ļoti nozīmīgs sengrieķu filozofs - [[Platons]] vērtē literatūru un mākslu vispār kā sociāli bīstamu nodarbi, kā īstenās realitātes atdarinājuma atdarinājumu. Saskaņā ar Platona uzskatiem literatūra ir realitātes izkropļošana, lai gan principā tās pastāvēšana ir pieļaujama, ja vien tā tiek kontrolētam [[cenzūra|cenzēta]] un lietota [[propaganda]]s nolūkos (skat. rakstu par Platona dialogu "[[Valsts (Platona darbs)|Valsts]]").

Vēlāk antīkajā laikmetā un [[viduslaiki|viduslaikos]] literatūras pētniecība lielā mērā pievērsās reliģiskiem tekstiem, un izveidojās [[hermeneitika]] un [[ekseģēze]]. Vēlāk šī tradīcija spēcīgi ietekmēja arī laicīga rakstura tekstu pētniecību.

=== Antīkās tradīcijas ietekme: literatūras kritika renesanses laikmetā un klasicismā ===
[[Renesanse]]s laikā literatūras kritikā tika attīstītas antīkās tradīcijas idejas par formas un satura vienotību. Šajā laikā ļoti lielu ietekmi ieguva dažādu antīkās literatūras tekstu jaunatklāšana, tāpat liela nozīme bija [[Džordžo Vala]]s Aristoteļa "Poētikas" tulkojumam [[latīņu valoda|latīņu valodā]]. Šim Aristoteļa darbam un dažādiem tā komentāriem (piemēram, [[Lodoviko Kastelvetro]]) bija ļoti liela ietekme uz literatūras kritiku vismaz līdz 18. gadsimtā. [[Klasicisms|Klasicisma]] laikmetā īpašs uzsvars tika likts uz normatīvismu un žanru hierarhijas ievērošanu. Lielu ietekmi ieguva romiešu dzejnieka [[Horācijs|Horācija]] poēma "[[Dzejas māksla (Horācija darbs)|Dzejas māksla]]".

== Skatīt arī ==
* [[Kritika]]
* [[Kritiskā domāšana]]


{{Literatūra-aizmetnis}}
{{Literatūras teorija un kritika XX-XXI}}

{{autoritatīvā vadība}}

[[Kategorija:Literatūras kritika]]
[[Kategorija:Literatūrzinātne]]