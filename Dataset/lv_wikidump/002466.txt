'''Sirreālisms''' ({{val|fr|surréalisme}} — 'pārreālisms' jeb 'virsreālisms') ir modernistiskās mākslas virziens, kas aptver [[literatūra|literatūru]], [[glezniecība|glezniecību]], [[tēlniecība|tēlniecību]], [[kino]]. Sirreālisma mākslinieki nodarbojās ar "pārreālo", t.i., gara pasauli, kas atrodas līdzās ierastajai realitātei. Tāpat kā [[dadaisms|dadaisti]], arī sirreālisti uzskatīja, ka [[Pirmais pasaules karš|Pirmā pasaules kara]] šausmu cēlonis ir [[industriālā revolūcija]] un racionālais prāts, tāpēc glābiņš jāmeklē iracionālajā [[sapnis|sapņu]] pasaulē.<ref>{{Tīmekļa atsauce|url=http://fr.scribd.com/doc/195811321/Sirre%C4%81lisms#scribd|title=Sirreālisms.|author=Anastasija Baranovska|date=2013|publisher=Latvijas Kultūras akadēmija. Starpkultūru komunikācijas un svešvalodu katedra|accessdate={{dat|2015|5|16||bez}}}}{{Novecojusi saite}}</ref>

Sirreālisms radās [[Francija|Francijā]], kur tas attīstījās no aktīvās dadaisma kustības, taču izplatījās uz visdažādākajām valstīm, ieskaitot [[Dienvidslāvija|Dienvidslāviju]], [[Argentīna|Argentīnu]], [[Ēģipte|Ēģipti]], [[Japāna|Japānu]] utt.

Par sirreālisma beigām pastāv dažādi viedokļi — ka tas beidzās līdz ar [[Otrais pasaules karš|Otro pasaules karu]], līdz ar [[Andrē Bretons|Andrē Bretona]] nāvi, ka tas pastāv joprojām, utt. 1969. gadā [[Žans Žistērs]] publicēja darbu "Ceturtais dziedājums", kurā pasludināja sirreālismu par mirušu.

== Sirreālisma raksturojums ==
[[Attēls:MagrittePipe.jpg|thumb|300px|[[Renē Magrits|Renē Magrita]] glezna ''Ceci n'est pas une pipe'' ("Šī nav pīpe", 1928/29)]]
Sirreālisms vērsts uz šai realitātei līdzāspastāvošu citu realitāti, kurā nozīmīgākais ir gars.

Nozīmīgākie šī mākslas virziena ietekmes avoti ir:
* [[primitīvā māksla]] kā tādas pašizpausmes forma, kuru neietekmē prāts,
* [[viduslaiki|viduslaiku kultūra]], kurā lielāka nozīme ir garīgajam, nevis fiziskajam, 
* [[alķīmija]],
* [[Hieronīms Boss|Hieronīma Bosa]] glezniecība, kurā patiesi pastāvošais simboliski saplūst ar iedomāto, 
* [[vācu romantisms]], kas pievēršas indivīda gara dzīvei, 
* [[Hēgeļa dialektika]], 
* [[Isidors Dikoss]] jeb grāfs Lotreamons (viņam pieder sirreālistu bieži atkārtotā rinda "skaists kā negaidīta šujmašīnas un lietussarga tikšanās uz operāciju galda"),
* [[Artūrs Rembo]],
* [[intuitīvisms|intuitīvisma filozofija]],
* [[marksisma dialektika]],
* [[psihoanalīze]] (pats [[Zigmunds Freids|Freids]] gan sirreālistus kritizēja, sacīdams, ka viņu vairāk interesējot nevis viņu [[bezapziņa]], bet gan apziņa, — ar to viņš pauda, ka automātismu, ko sirreālisti uzskatīja par bezapziņas paudēju, ietekmēja viņu "es" un tāpēc būtu kļūda sirreālisma mākslu uzskatīt par bezapziņas produktu).

Sirreālisti zināmā [[psihoanalīze]]s un [[Anrī Bergsons|Anrī Bergsona]] filozofijas iespaidā uzsver [[bezapziņa]]s nozīmi īstena mākslas darba radīšanā, visai radikāli noliedz mākslas racionālismu, loģiku.

== Vēsture ==
Vārdu "sirreālisms" pirmoreiz minēja [[Gijoms Apolinērs]] (1880–1918) 1917. gadā baleta "Parāde" programmiņas piezīmēs, kur viņš sirreālismu nosauc par "jaunā gara" (''esprit nouveau'') manifestāciju sērijas sākumpunktu, kā arī lugā "Teiresija krūtis" (tā tika uzvesta 1917. gadā, un to uzskata par vienu no pirmajām sirreālisma lugām). Tajā šis vārds parādās lugas apakšvirsrakstā ("Sirreālistiska drāma divos cēlienos ar prologu") un prologā, kur šis jēdziens skaidrots (Apolinērs rosina atgriezties pie dabas, bet to neatdarināt, kas arī, viņaprāt, izsaka sirreālisma būtību).

Vislielākā loma sirreālisma attīstības vēsturē ir Andrē Bretonam, kurš iepriekš bija arī Parīzes dadaistu grupas vadītājs. Arī daudzi citi nozīmīgi sirreālisti sākotnēji bijuši dadaisti, piemēram, [[Filips Supo]], [[Pols Eliārs]], [[Luijs Aragons]], [[Žaks Prevērs]] utt.

Sirreālisma nozīmīgākā atšķirība no dadaisma ir pastiprinātā interese par cilvēka bezapziņu un it sevišķi tās izpausmēm sapņos. Pats Bretons bija studējis [[medicīna|medicīnu]] un [[psihiatrija|psihiatriju]].

== Sirreālisms literatūrā ==
[[Attēls:La Revolution Surrealiste cover.jpg|thumb|200px|Žurnāla ''La Révolution Surréaliste'' pirmā numura vāks (1924. gada decembris)]]
Sirreālisms radies [[Francija|Francijā]] 20. gs. divdesmitajos gados, kā literatūras virzienam tam pamatā [[dadaisms]], lai gan sirreālisma elementi atrodami arī iepriekšējo laiku literatūrā. Par sirreālisma pamatlicējiem literatūrā uzskatāmi franču dzejnieki [[Andrē Bretons]] (1924. gadā publicējis "[[Sirreālisma manifests|Sirreālisma manifestu]]", izstrādājis t.s. automātiskās rakstīšanas tehniku), [[Pols Eliārs]], [[Luijs Aragons]]. Spilgtas sirreālisma iezīmes nepārprotami saskatāmas arī [[Francs Kafka|Franca Kafkas]] īsprozā.

Bretons uzskatīja, ka pirmais sirreālisma darbs ir "Magnētiskie lauki" (''Les Champs Magnétiques'', 1921), kas bija viņa un Filipa Supo kopdarbs, taču jau pirms tam Bretons, Supo un Aragons žurnālā ''Littérature'' bija publicējuši ar [[automātisma rakstīšanas metode]]s palīdzību tapušus darbus, kā arī sapņu aprakstus.

Liela nozīme sirreālisma literatūras attīstībā bija tieši no dadaistiem pārņemtajai [[automātiskās rakstīšanas metode|automātiskajai raksīšanas metodei]], kuras mērķis bija atainot uz papīra cilvēka gara plūdumu bez saprāta ietekmes, morāliem vai estētiskiem apsvērumiem utt. Sirreālisma mākslas radīšanā svarīgs bija arī gadījums (piemēram, sirreālisti mākslas radīšanai izmantoja spēli, kurā katram kaut kas jāuzraksta vai jāuzzīmē uz papīra, tad tas jāpadod tālāk un jāatkārto, utt.) un bezapziņa, jo tajos izpaudās sirreālisma "gara pasaule".

Būtiskākais literatūrā bija tieši nepastarpināts pārdzīvojums un spilgtas emocijas, tāpēc bieži sastopama parādība bija ārkārtīgs sajūtu sakāpinājums. Sirreālisma autori dažkārt simulēja psihiskas slimības vai ārprāta murgus, tā it kā pietuvojoties neapzinātajam un izvairoties no saprāta kontroles, lai arī šajos gadījumos mērķis nebija aptumšots gara stāvoklis, bet gan nepastarpinātā veidā radušies mākslas darbi (''Vienīgā atšķirība starp ārprātīgo un mani ir tā, ka es neesmu ārprātīgs.'' — [[Salvadors Dalī]]).

[[Latviešu literatūra|Latviešu literatūrā]] sirreālisma iezīmes atrodamas [[Alija Baumane|Alijas Baumanes]], [[Velta Sniķere|Veltas Sniķeres]], [[Juris Helds|Jura Helda]], [[Edvīns Raups|Edvīna Raupa]] un citu autoru [[dzeja|dzejā]], [[Jānis Einfelds|Jāņa Einfelda]] [[proza|prozā]].

Jāpiezīmē, ka pirmie sirreālisti literatūru nicināja, jo uzskatīja, ka tajā nav iespējams iztikt bez saprāta klātbūtnes (viņi apgalvoja, ka nodarbojoties ar "ne-literatūru").

== Sirreālisms glezniecībā ==
Arī glezniecībā sirreālisms pamatā rodas Francijā. Pazīstamākie sirreālisma gleznotāji ir [[Salvadors Dalī]], [[Renē Magrits]], [[Makss Ernsts]], taču spēcīgas sirreālisma iezīmes vērojamas jau holandiešu mākslinieku [[Hieronīms Boss|Hieronīma Bosa]] (ap 1450–1516) un [[Pīters Brēgels Vecākais|Pītera Brēgela Vecākā]] (1525–1569) darbos. Andrē Bretons ārkārtīgi augstu vērtēja [[Pablo Pikaso]] darbus, taču Pikaso sirreālisma kustībai nepievienojās.

Paralēli automātiskajai rakstīšanai sirreālisma ietvaros radās arī tādas metodes kā automātiskā zīmēšana, automātiskā gleznošana, nospiedumu tehnika jeb [[dekalkomānija]], zīmuļa švīkāšana pa lapu, kas atrodas uz nelīdzenas virsmas, u.tml.

== Sirreālisms kino ==

:{{Pamatraksts|Sirreālisma kino}}

[[Luiss Bunjuels]] tiek uzskatīts par visredzamāko sirreālisma pārstāvi. Viņa 1928. gadā kopā ar Dalī veidotā filma "[[Andalūzijas suns]]" (''Un chien andalou'') ir sirreālisma klasika. No Austrumeiropas autoriem redzamākais pārstāvis ir [[Čehija|čehu]] multiplikators [[Jans Švankmajers]]. Pastāv uzskats, ka kinorežisora [[Deivids Linčs|Deivida Linča]] filmas zināmā mērā ir sirreālistiskas.

Sirreālisma iezīmes [[kino]] specifikas dēļ parādās ļoti daudzu režisoru daiļradē.

== Atsauces ==
{{Atsauces}}

== Ārējās saites ==
* [https://web.archive.org/web/20120309102446/http://www.satori.lv/raksts/223/Andre_Bretons/Sirrealisma_manifests Andrē Bretona "Sirreālisma manifesta" fragmenti portālā Satori.lv]
* [http://www.artcyclopedia.com/history/surrealism.html Sirreālisms mākslā]
* [http://www.tcf.ua.edu/Classes/Jbutler/T340/SurManifesto/ManifestoOfSurrealism.htm Andrē Bretona sirreālisma manifests angļu valodā] {{Webarchive|url=https://web.archive.org/web/20100209063222/http://www.tcf.ua.edu/Classes/Jbutler/T340/SurManifesto/ManifestoOfSurrealism.htm |date={{dat|2010|02|09||bez}} }}
* [http://pers-www.wlv.ac.uk/~fa1871/whatsurr.html Andrē Bretona lekcija "Kas ir sirreālisms?" angļu valodā] {{Webarchive|url=https://web.archive.org/web/20160207230811/http://pers-www.wlv.ac.uk/~fa1871/whatsurr.html |date={{dat|2016|02|07||bez}} }}

{{avangards}}
{{modernisms}}

{{autoritatīvā vadība}}

[[Kategorija:Mākslas virzieni]]
[[Kategorija:Literatūras virzieni]]
[[Kategorija:Modernisms]]