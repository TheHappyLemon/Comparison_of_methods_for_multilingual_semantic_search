Jēdziens '''"Sengrieķu literatūra"''' apzīmē literatūru, kas tapusi [[sengrieķu valoda|sengrieķu valodā]] laikā no aptuveni no 8. gadsimta p.m.ē. līdz aptuveni 4. gadsimtam m.ē. Sengrieķu literatūrai ir izcila loma [[Eiropa]]s literatūras izveidē un attīstībā. Senajā Grieķijā meklējami aizsākumi gan Eiropas [[dzeja]]i, gan [[dramaturģija]]i un [[teātris|teātrim]], gan arī [[proza]]i.

== Periodizācija ==

Sengrieķu literatūru iespējams iedalīt vairākos periodos:

* agrīnajā (arhaiskajā) literatūrā (8. gadsimts p.m.ē.), kad tapuši [[Homērs|Homēra]] un [[Hēsiods|Hēsioda]] darbi;
* klasiskā laikmeta literatūrā (7.-4. gadsimts p.m.ē.), kad darbojās [[Arhilohs]], [[Sapfo]], [[Pindars]], [[Aishils]], [[Sofokls]], [[Eiripīds]] u.c. autori;
* [[hellēnisms|hellēnisma]] laikmeta literatūrā (4.-1. gadsimts p.m.ē.), kad darbojās [[Kallimahs (dzejnieks)|Kallimahs]], [[Menandrs]] u.c.;
* [[Senā Roma|Romas]] laikmeta literatūrā (1.-4. gadsimts), kad darbojās [[Samosatas Lukiāns|Lukiāns]], [[Longs]] u.c.

== Vēsture ==

=== Agrīnā literatūra ===

==== Episkā dzeja ====

Sengrieķu literatūras aizsākumi ir [[liroepika|liroepiski]] darbi: [[Homērs|Homēra]] eposi "[[Iliāda]]" un "[[Odiseja]]", kā arī [[Hēsiods|Hēsioda]] eposi "[[Darbi un dienas]]" un "[[Teogonija]]".

Par Homēru kā autoru nekādu drošu ziņu nav. Tāpat, lai arī par "Iliādas" un "Odisejas" autoru tradicionāli uzskatīts tieši viņš, nav šaubu, ka šie darbi sakņojas daudz senākā [[folklora]]s un [[mitoloģija]]s tradīcijā. "Iliāda" ir eposs par [[Trojas karš|Trojas karu]], tās centrā ir [[Ahillejs|Ahilleja]] tēls, kurā iemiesots sengrieķu varoņa ideāls. "Iliāda" ir tīri traģiska rakstura darbs, savukārt "Odisejā" sastopami arī komiski elementi. "Odisejā" stāstīts par [[Odisejs|Odiseja]], viena no [[ahaji|ahaju]] varoņiem, mājupceļu pēc desmit gadus ilgušā kara. Atgriešanās mājās pie sievas [[Pēnelope]]s un dēla [[Tēlemahs|Tēlemaha]] viņam prasa vēl desmit gadus, kuru laikā viņš zaudē visus savus biedrus. Mājās viņš pārrodas, izliekoties par ubagu. Gan "Iliāda", gan "Odiseja" balstītas senākās leģendās, to valoda ir vienkārša, tieša, bet tajā pašā laikā - ļoti izteiksmīga un tēlaina.

Hēsiods — atšķirībā no Homēra — atstājis ziņas par sevi pats - savos eposos. Viņš ir dzimis Vidusgrieķijā [[Boiotija|Boiotijā]]; domājams, ka viņš dzīvojis ap 700.g. p.m.ē. Didaktiskajā eposā "Darbi un dienas" viņš precīzi aprakstījis sava laika un reģiona zemnieku dzīvi, kā arī piedāvājis tiem dažādus padomus un ieteikums. "Teogonija" ir pirmais mēģinājums sistematizēt sengrieķu mitoloģiju, izveidojot dievu hierarhiju un aprakstot to rašanos.

=== Klasiskais laikmets ===

==== Liriskā dzeja ====
[[Attēls:Bust Sappho Musei Capitolini MC1164.jpg|thumb|200px|Sapfo]]
Liriskā dzeja ieguvusi tādu nosaukumu tāpēc, ka daļa no sengrieķu dzejas tikusi dziedāta mūzikas instrumenta [[Lira (mūzikas instruments)|lira]]s pavadījumā. Pirmais zināmais liriskais dzejnieks ir [[Arhilohs]] no [[Para (sala)|Para]]s salas, kurš dzīvojis 7. gadsimtā p.m.ē. Šajā laikā sengrieķu [[polisa|polisās]] Grieķijā, Mazāzijā un citos [[Vidusjūra]]s reģionos aizsākās liriskās dzejas uzplaukums, kas ilga līdz aptuveni 5. gadsimtam p.m.ē. Par izcilākajiem šī perioda dzejniekiem uzskata [[Sapfo]], [[Alkajs|Alkaju]], [[Pindars|Pindaru]], [[Bakhilīds|Bakhilīdu]].<ref>Sengrieķu literatūras antoloģija. — Rīga: Zvaigzne, 1990. — 8.lpp.</ref>

Pirmās sengrieķu lirikas formas ir [[epigramma]], [[elēģija]] un [[jambs]]. Nedaudz vēlāk izveidojās t.s. [[melika]] - dzeja ar sarežģītāku formu un metriku. Melika tiek iedalīta monodiskajā lirikā, kas paredzēta vienam izpildītājam, un koru lirikā, kas paredzēta korim. Jambi tika deklamēti bez muzikāla pavadījuma, savukārt elēģijas tika dziedātas un deklamētas [[auloss|aulosa]] pavadījumā, melika — dziedāta liras pavadījumā.<ref>''Kurke L.'' The strangeness of 'song culture': Archaic Greek poetry // ''Taplin O. (ed.)'' Literature in the Greek and Roman Worlds. — Oxford: Oxford University Press, 2000. — p. 64</ref>

==== Dramaturģija ====
[[Attēls:Euripides1.jpg|thumb|200px|Eiripīds]]
Ap 5.-4. gadsimtu p.m.ē. par literatūras uzplaukuma centru kļuva [[Atēnas]]. Šo periodu mēdz dēvēt par atisko laikmetu; tajā aizsākās dramaturģijas un teātra attīstība. Nozīmīgākais sengrieķu dramaturģijas žanrs bija [[traģēdija]], attīstījās arī [[komēdija]]; iespējams, par traģēdiju un komēdiju senāka ir [[satīru drāma]]. Dramaturģijas rašanās tiek saistīta ar dieva [[Dionīss|Dionīsa]] kultu un svētkiem un tajos izpildītajām kora dziesmām, kurās kādā brīdī ticis ieviests dialogs. Tiesa, nav zināms, kādā veidā īsti no šādas kulta prakses izveidojās teātra tradīcija. Katrā ziņā teātris Senajā Grieķijā bija ļoti populārs; to uzturēja turīgie pilsoņi. Teātra izrādes notika brīvā dabā [[Dionīsiji|Dionīsijos]] īpašu traģēdiju sacensību laikā.

No simtiem lugu, kas tika sarakstītas un uzvestas, pilnībā saglabājušās tikai trīs autoru darbi. Pirmais no tiem ir [[Aishils]] (dzimis 525.g. p.m.ē.), kurš uzrakstījis ap 70-90 lugu, no kurām saglabājušās tikai septiņas; slavenākās — "Saistītais Prometejs", "Lūdzējas", Orestejas triloģija. Laika posmā no 484. līdz 468.g. p.m.ē. traģēdiju sacensībās parasti uzvarēja tieši Aishils. Sākot ar 468.g. par publikas favorītu kļuva [[Sofokls]] (aptuveni 497.-406.g. p.m.ē.), kurš šajās sacensībās uzvarēja vairāk nekā 20 reižu. Viņš sarakstījis aptuveni 123 lugas, no kurām arī saglabājušās tikai septiņas. Pazīstamākās no tām ir "Valdnieks Oidips", "Antigone", "Elektra" u.c. Trešais dramaturgs ir [[Eiripīds]] (aptuveni 480.-406.g. p.m.ē.). Viņš ir sarakstījis aptuveni 90 lugas, no kurām saglabājušās 18. Ja Sofokls, kurš tolaik tika uzskatīts par izcilāko dramaturgu, rakstīja par ideāliem varoņiem, tad Eiripīds, kurš tolaik bija mazāk populārs, bet vēlāk tika atzīts par izcilāko sengrieķu dramaturgu, rakstīja par vairāk reālistiskiem cilvēkiem. [[Aristotelis]] "[[Poētika (Aristoteļa darbs)|Poētikā]]" šajā sakarā rakstījis: "Tā jau arī sacījis Sofokls, ka viņš attēlojot ļaudis tādus, kādiem tiem jābūt, bet Eiripids tādus, kādi tie īstenībā ir."<ref>''Aristotelis.'' Poētika. — Rīga: LVI, 1959. — 107.lpp.</ref> Pazīstamākie Eiripīda darbi ir "Mēdeja", "Alkestīda", "Trojieties", "Orests", "Elektra" u.c. lugas.

Tāpat kā traģēdija, arī komēdija attīstījās no Dionīsam veltītiem rituāliem, taču komēdijas izcelsme bija ļoti neskaidra jau Aristoteļa laikā.<ref>Skat. ''Aristotelis.'' Poētika. — 44.-45.lpp.</ref> Komēdija par oficiālu Dionīsa svētku sastāvdaļu kļuva 486.g. p.m.ē. No atiskā laikmeta pilnībā saglabājušās tikai 11 [[Aristofāns|Aristofāna]] komēdijas, piemēram, "Mākoņi", "Vardes", "Līsistrate", "Lapsenes", "Putni" u.c. Sengrieķu komēdijām bijusi raksturīga visai raupja komika. Tā, piemēram, "Mākoņos" Aristofāns izsmējis filozofu [[Sokrats|Sokratu]].

==== Vēsturiskā proza ====
[[Attēls:Xenophon.jpg|thumb|200px|Ksenofonts]]
5. gadsimtā p.m.ē. Senajā Grieķijā sāka attīstīties arī vēsturiskā proza. Pirmie nozīmīgie sengrieķu vēsturnieki bija [[Hērodots]] (dzimis ap 490. vai 480.g. p.m.ē, miris ap 425.g. p.m.ē.), kas tiek dēvēts par "vēstures tēvu", un [[Tukidīds]]. Hērodota "Vēsture" ir arī pirmais literārās [[proza]]s paraugs rietumu literatūrā. Tukidīds (ap 460.g. p.m.ē. — ap 400.g. p.m.ē.) savos darbos iekļāvis arī dokumentus, viņš pratis kritiski izmantot avotus, tāpēc viņa darbi ir tuvāki vēsturei kā zinātnei. Viņa "Peloponēsas kara vēsture" spēcīgi ietekmejusi daudzas turpmākās vēsturnieku paaudzes.

Trešais izcilais klasiskā laikmeta vēsturnieks bija [[Ksenofonts]] (aptuveni 427.-355.g. p.m.ē.). Viņa pazīstamākais darbs ir "Anabāze". Ksenofonts uzrakstījis arī trīs darbus par filozofu [[Sokrats|Sokratu]] ("Sokrata apoloģija", "Dzīres" un "Atmiņas par Sokratu").

==== Filozofiskā proza ====

Trīs izcilākie un ietekmīgākie klasiskā laikmeta filozofi bija [[Sokrats]], [[Platons]] un [[Aristotelis]]. Sokrats pats gan rakstījis nav, taču viņa uzskati atspoguļoti [[Platona dialogi|Platona dialogos]] — te, protams, jāņem vērā, ka Platona Sokrata izteiktie uzskati, domājams, ne vienmēr sakrīt ar īstā Sokrata uzskatiem. Pazīstamākie Platona dialogi ir [[Valsts (Platons)|"Valsts"]], [[Dzīres (Platons)|"Dzīres"]], [[Gorgijs (Platons)|"Gorgijs"]] u.c.

Iespējams, ietekmīgākais sengrieķu filozofs bijis Aristotelis. Arī viņš ir rakstījis dialogus, taču līdz mūsdienām tie nav saglabājušies, toties saglabājušies ir viņa traktāti ne tikai par tīri filozofiskiem jautājumiem, bet arī par loģiku, psiholoģiju, poētiku, politiku, ētiku u.c.

==== Retoriskā proza ====

5. gadsimtā attīstību uzsāk arī sengrieķu [[retorika|retoriskā]] proza; tās nozīmīgākie pārstāvji ir [[Līsijs]], [[Dēmostens]]. Sengrieķu oratori lielākoties rakstīja politiska rakstura runas, kā arī tiesu — aizstāvības un apsūdzības — runas. Retorika kā tāda, protams, pastāvēja jau pirms 5. gadsimta: par to atrodamas liecības gan sengrieķu vēsturnieku, gan rakstnieku darbos.<ref>''Carey C.'' Observers of speeches and hearers of action: The Athenian orators // ''Taplin O. (ed.)'' Literature in the Greek and Roman Worlds. — pp.192-196</ref> Retorikas straujākas attīstības cēloņi saistāmi ar [[sofisms|sofistu]] darbību — vairāki sofisti darbojušies arī kā oratori ([[Gorgijs]], [[Isokrats]] ) vai arī tiek saistīti ar sofistiem ([[Antifons]]).

=== Hellēnisma laikmets ===
[[Attēls:Menander Chiaramonti Inv1453.jpg|thumb|200px|Menandrs]]
Līdz 338.g. p.m.ē. visas sengrieķu pilsētvalstis, izņemot [[Sparta|Spartu]], bija iekarojis Maķedonijas karalis [[Filips II (Maķedonija)|Filips II]]. Viņa dēls [[Aleksandrs Lielais]] tēva iekarojumus vēl būtiski paplašināja, aizsākot t.s. [[hellēnisms|hellēnisma]] laikmetu. Šajā laikā sengrieķu kultūra ieguva lielu ietekmi austrumos, un par nozīmīgāko kultūras centru kļuva [[Aleksandrija]], un [[Atēnas]] zaudēja savu vadošo lomu grieķu kultūras dzīvē.

==== Dzeja ====

Hellēnisma laikmetā vērojams jauns dzejas uzplaukums — šajā laikā darbojās tādi nozīmīgi dzejnieki kā [[Teokrīts]], [[Kallimahs (dzejnieks)|Kallimahs]], [[Rodas Apollonijs]] u.c. Par izcilāko šī perioda dzejnieku tiek atzīts Kallimahs.<ref>Sengrieķu literatūras antoloģija. — 10.lpp.</ref> Viņš rakstījis elēģijas (pazīstamākā, iespējams, ir "Berenīkes matu sproga"), epigrammas, himnas u.c. darbus. Teokrīts aizsāka idilles žanru sengrieķu literatūrā, savukārt Rodas Apollonijs atdzīvināja episkās dzejas tradīciju (te jāmin viņa eposs "Argonautika").

==== Dramaturģija ====

No hellēnisma laikmeta dramaturģijas saglabājušies tikai t.s. jaunatiskās komēdijas piemēri. Par nozīmīgāko šī laika dramaturgu uzskatāms [[Menandrs]]. Lai gan viņš sarakstījis ap 100 lugu, līdz mūsdienām saglabājusies tikai komēdija "Īgņa" (tai trūkst pāris rindiņu), kā arī fragmenti no citām lugām. Menandra darbi spēcīgi ietekmējuši romiešu dramaturgus [[Plauts|Plautu]] un [[Terencijs|Terenciju]].

=== Romas laikmets ===

Aptuveni 1. gadsimta p.m.ē. beigās Grieķija nonāca [[Senā Roma|Romas]] civilizācijas pakļautībā, lai gan segrieķu polisas saglabāja diezgan lielu patstāvību un kultūras neatkarību (turklāt [[romiešu literatūra]] attīstījās, stipri ietekmējoties no sengrieķu literatūras). Kā nozīmīgākie šī perioda autori jāmin [[Samosatas Lukiāns]], kas pazīstams galvenokārt ar satīriskajiem dialogiem "Dievu sarunas", "Hetēru sarunas" u.c., vēsturnieks [[Plūtarhs]], kā arī [[Longs]] — viens no [[romāns|romāna]] žanra aizsācējiem ("[[Dafnids un Hloja]]").

== Atsauces ==
<div style="font-size:90%">
{{atsauces}}
</div>

== Ārējās saites ==
{{sisterlinks-inline}}
{{Enciklopēdiju ārējās saites}}

== Literatūra ==
* Sengrieķu literatūras antoloģija. — Rīga: Zvaigzne, 1990. {{ISBN|5-405-00404-9}}

{{sengrlit}}

[[Kategorija:Literatūras vēsture]]
[[Kategorija:Senās Grieķijas kultūra]]
[[Kategorija:Sengrieķu literatūra]]