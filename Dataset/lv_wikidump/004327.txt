{{Papildu atsauces+}}
{{līdzīgs|Pilsāta}}
[[Attēls:Frankfurt Germany.jpg|thumb|upright=1.35|[[Frankfurte pie Mainas]] [[Vācija]]s rietumdaļā.]]
'''Pilsēta''' ir [[apdzīvota vieta]] ar ievērojamu [[iedzīvotāju skaits|iedzīvotāju skaitu]], rūpniecisku, tirdzniecības, kultūras un administratīva vai politiska centra nozīmi. Pilsētas statuss apdzīvotai vietai ir saistīts ar vēsturiski iegūtām [[pilsētas tiesības|pilsētas tiesībām]], kas var būt saglabājušās arī apdzīvotām vietām ar mazāku nozīmi. Pilsētām ir raksturīga [[ēka|ēku]] koncentrācija un pilsētas [[infrastruktūra]]: [[iela]]s, [[laukums|laukumi]], [[transporta tīkls]], [[enerģija]]s, [[ūdensapgāde]]s, [[atkritumi|atkritumu]] apsaimniekošanas un citas sistēmas. Pat neliela pilsēta nevar iztikt bez [[medicīna]]s institūcijām, glābšanas, sociālās palīdzības un citām struktūrām. Pilsētās koncentrējas arī [[izglītība]]s un [[kultūra]]s objekti: [[Bērnudārzs|bērnudārzi]], [[skola]]s, [[universitāte]]s, [[Muzejs|muzeji]], [[Teātris|teātri]] u.c.

== Pazīmes ==
[[Attēls:Собор Святого Николая - Кафедральный собор (Helsingin tuomiokirkko) на Сенатской площади - panoramio.jpg|thumb|250px|[[Helsinki]], [[Somija]]s galvaspilsēta]]
Zinātnē pieņemti vairāki pilsētas raksturojoši kritēriji:

Pirmkārt, [[iedzīvotāju skaits]] pilsētās mērāms vismaz vairākos tūkstošos. Antīkās pasaules mazākās pilsētas parasti apdzīvoja 2—3 tūkstoši iedzīvotāju. Dažās lielākajās pilsētās, piemēram, [[Roma|Romā]], iedzīvotāju skaits, iespējams, pārsniedzis 1 miljonu;

Otrkārt, pilsētas ir arī viens no [[darba dalīšana]]s un [[specializācija]]s rezultātiem. Tādēļ pilsētas jau pašā to veidošanās sākumā parasti ir ekonomiski cieši saistītas ar apkārtējiem lauku apvidiem. Pilsētas apkārtējām lauku saimniecībām sniedz [[amatnieks|amatnieku]] pakalpojumus. Savukārt lauki nodrošina pilsētas ar [[pārtika|pārtiku]]. Tādēļ grūti iedomāties pilsētu senatnē vai mūsdienās, kurā nebūtu [[tirgus]] laukuma. Vēlāk, vienā reģionā veidojoties vairākām pilsētām, attīstās specializācija arī starp tām;

Treškārt, pilsētu no laukiem atšķir arī tās [[organizatoriskā struktūra]]. Pat mazākajās pilsētās ir īpašas [[institūcija]]s, kas atbild par iekšējo kārtību, pilsētas aizsardzību un attiecībām ar ārpasauli. Katrā seno laiku pilsētā bija arī vairāk vai mazāk [[monuments|monumentālas]] celtnes — vismaz [[aizsargsiena]], [[templis]] vai vietējā valdnieka [[rezidence]].

== Veidošanās priekšnosacījumi ==
[[Attēls:Szczecin Zamek Ksiazat Pomorskich (od pln-zach).jpg|thumb|250px|[[Ščecina]] — vecpilsēta un slāvu pils [[Odera]]s upē (Polija)]]
Pilsēta veidošanās bez vispārējiem ģeoklimatiskiem, saimnieciskiem, politiskiem u.c. apstākļiem ir atkarīga arī no virknes savstarpēji saistītu lokālo faktoru. Svarīgākie no tiem — [[ūdens]] pieejamība, [[kurināmais]], zemkopībai piemērotas zemes, [[ganība]]s un [[pļava]]s [[Mājdzīvnieki|mājdzīvnieku]] nodrošināšanai ar [[Pārtika|pārtiku]], aizsardzības iespējas pret ienaidnieku uzbrukumiem, [[celtniecība]]s materiālu pieejamība, aizsargātība no [[dabas katastrofa|dabas katastrofām]] ([[plūdi]]em, [[Viesuļvētra|viesuļvētrām]] u.c.), [[satiksme]]s iespējas u.c.

Būtisks faktors, kas veicināja apdzīvotu vietu un pilsētu veidošanos, bija cilvēku populāciju izdzīvošanai nepieciešamās zemes platības. Tiek lēsts, ka senajiem cilvēkiem, kas pārtiku sev nodrošināja medījot un vācot savvaļas augus, izdzīvošanai vajadzējis vismaz vienu divus [[Kvadrātkilometrs|kvadrātkilometrus]] katram. Pieaugot iedzīvotāju skaitam, izmantojamā teritorija arvien vairāk saruka. Attīstoties zemkopībai un lopkopībai, radās iespēja izmantot arī mazākas zemes platības, lai nodrošinātu to pašu nepieciešamo pārtikas daudzumu. Līdz ar to apdzīvotības līmenis pakāpeniski arvien vairāk pieauga, samazinājās ar barības meklējumiem saistītā [[cilvēku migrācija]]. Dzīves vietai kļūstot vairāk vai mazāk pastāvīgai, mainījās cilvēku mājokļu uzbūve. Tie kļuva lielāki un masīvāki. Tos sāka būvēt arvien tuvāk viens otram. To veicināja arī nepieciešamība veidot efektīvāku aizsardzību pret ienaidnieku uzbrukumiem. Savukārt samazinoties attālumam starp atsevišķām saimniecībām, ciešāki un pastāvīgāki kļuva kontakti, lielākas kļuva savstarpējās [[kooperācija]]s iespējas. Pirmās apdzīvotās vietas un pilsētas veidojās, kur minēto faktoru savstarpējās kombinācijas bija visizdevīgākās cilvēku [[pastāvēšana]]i. Kādas tieši no šīm kombinācijām izrādījās optimālākās, tika noskaidrots praksē daudzu gadu desmitu un simtu laikā, cilvēkiem, galvenokārt stihiski, pārvietojoties (migrējot) no vienas apdzīvotas vietas (pilsētas, [[Reģions|reģiona]]) uz citu.

== Pirmsākumi ==
[[Attēls:Mykene.jpg|thumb|250px|Senā Grieķija. [[Mikēnas]]]]
Neskatoties uz šo procesu sarežģītību jāatzīmē, ka tie notika relatīvi strauji. Tā, gar [[Vidusjūra]]s austrumu piekrasti ([[Levants|Levantu]]) Ledus laikmeta beigās, tātad pirms apmēram 10 tūkstošiem gadu, saskaņā ar dažu zinātnieku pētījumiem, dzīvojuši daži desmiti tūkstoši iedzīvotāju. Apmēram divu nākamo gadu tūkstošu laikā, Neolīta revolūcijas gaitā, iedzīvotāju skaits sasniedzis jau vairākus simtus tūkstošu. Grūti viennozīmīgi apgalvot — vai šī reģiona iedzīvotāju straujais pieaugums ir Neolīta revolūcijas rezultāts, vai, varbūt otrādi, apdzīvotības blīvuma palielināšanās un bada draudu dēļ kļuva nepieciešams būtiski mainīt pārtikas ieguves veidus un avotus. Visticamāk, ka abi šie faktori, viens otru papildinādami, veicināja civilizācijas progresu noteiktā virzienā.

Raugoties šodienas acīm, tik straujš iedzīvotāju skaita pieaugums šajā reģionā varētu likties visai pārsteidzošs, tā kā šeit pārsvarā ir visai sauss un karsts klimats. No [[Jeruzaleme]]s līdz Vidusjūras piekrastei ir tikai kādi 50 kilometri. Apmēram tikpat daudz ir līdz [[Sīrija]]s tuksneša sākumam austrumos. Piemēram, [[Izraēla|Izraēlā]], lietus vasaras mēnešos ir visai reta parādība. Gada vidējais nokrišņu daudzums svārstās no 510 mm [[Telaviva|Telavivā]] un [[Jafa|Jafā]], līdz kādiem 1000 mm [[Galileja|Galilejā]]. Taču, kā rāda pētījumi, pirms 8-10 tūkstošiem gadu, Ledus laikmeta beigās, tas šinī reģionā bijis manāmi vēsāks un mitrāks. Tātad labvēlīgāks Neolīta revolūcijas straujākai norisei.

[[Pilsētbūvniecība]], kā viens no [[civilizācija]]s attīstības faktoriem, masveidā aizsākās [[Bronzas laikmets|bronzas laikmetā]]. Šajā laikmetā, atšķirībā no mūsdienām, viena no galvenajām pilsētas nozīmēm un funkcijām bija [[aizsardzība]] pret ienaidniekiem. Izmantojot efektīvākus [[Darbarīks|darbarīkus]] kļuva iespējama spēcīgu, sarežģītu aizsardzības būvju, it sevišķi [[Cietoksnis|cietokšņu]] izbūve, kas bija piemēroti gan aizsardzībai no ienaidnieku uzbrukumiem, gan profesionāla [[Karaspēks|karaspēka]] vienību izvietošanai, kā arī dzīvošanai un [[reprezentācija]]i. Pilsētu dzīve kļuva daudz drošāka, kad varēja uzbūvēt stiprākas pilsētas aizsardzības sienas un, protams, arī ēkas un būves pašā pilsētas teritorijā. Līdz ar to dažādos pasaules reģionos sāka strauji pieaugt pilsētu skaits, tās sāka veidoties ne tikai grūti pieejamās vietās — augstu pauguru vai kalnu virsotnēs, uz upju un ezeru salām utt., bet arī atklātos līdzenumos. Līdz ar to kļuva pieejamas jaunas, plašas teritorijas, piemērotas apdzīvotu vietu un pilsētu būvniecībai.

Par vienu no vecākajām pasaules pilsētām uzskata [[Jērika|Jēriku]]. Savukārt, augstu aizsardzības būvju inženiertehnisko līmeni Bronzas laikmetā bija sasniegušas [[Mikēnas]]. Mikēnu pilsētas aizsargāja biezas aizsargmūru sienas, izbūvētas no ļoti lieliem neregulāras formas akmens bluķiem (šādu būvniecības metodi sauca par „ciklopisko”).

== Loma civilizācijas attīstībā ==
Ja pilsētas nevarēja izveidoties agrāk, kamēr nebija apgūta vismaz bronzas tehnoloģija ar attiecīgiem darbarīkiem, celtniecības iemaņām, kā arī ieročiem, nepieciešamiem šo pilsētu aizstāvēšanai, tad arī [[valstiski organizēta sabiedrība]] varēja izveidoties tikai tad, kad pilsētu attīstība bija sasniegusi zināmu pakāpi, tās bija pietiekamā skaitā lai aptvertu noteiktu teritoriju un, pieaugot [[darba ražīgums|darba ražīgumam]] dažādās nozarēs, tajās sākusies [[specializācija]]. Līdz ar to arī sabiedrība strukturējās kā sarežģīta daudzdimensiju [[matrica]]. No vienas puses parādījās specializētas [[profesija]]s, — [[Zemnieks|zemnieki]], amatnieki, [[karavīrs|karavīri]], [[Administrators|administratori]], utt. No otras, sabiedrība noslāņojās vairākās [[Šķira|šķirās]], atkarībā no [[Īpašums|īpašuma]] vai [[vara]]s attiecībām. Šajā sabiedrībā strukturējās arī [[zināšanas]], [[iemaņas]] un [[prasme]]s. Tās kļuva gan specializētākas, gan arī [[abstrakcija|abstraktākas]] — [[likumdošana]], [[politika]], [[filozofija]], [[māksla]], utt.

== Saimnieciskais pamats ==

Pirmatnējo sabiedrību strukturizēšanās dēļ arvien sarežģītāka kļuva to [[Hierarhija|hierarhiskā]] uzbūve. Tas izskaidrojams ar regulāru nepieciešamību [[Racionēšana|racionēt]] un pārdalīt ierobežotos pārtikas un citus [[Resurss|resursus]]. Cīņa par izdzīvošanu lielā mērā noteica arī nepieciešamību paplašināt un padziļināt darba dalīšanu un specializāciju. Tas, savukārt, veicināja [[zemkopība]]s un [[lopkopība]]s tālāko pilnveidošanos, ļāva tālāk paaugstināties [[darba ražīgums|darba ražīgumam]] un uzkrāt arī zināmus pārtikas pārpalikumus. Tādējādi sāka veidoties pilsētu saimnieciskais pamats — amatniecība — [[aušana]], [[podniecība]], izejvielu [[ieguve]], [[Kokapstrāde|koka]] un [[metālapstrāde]]. Tādējādi pilsētu veidošanās un izaugsme deva spēcīgu impulsu vēl vienam [[jaunievedums|jaunievedumu]] vilnim un otrādi, daudzie, viens otru papildinošie, saimnieciski lietojamie uzlabojumi dažādās [[sadzīve]]s jomās vecināja arvien straujāku pilsētu veidošanos.

== Urbanizācijas cikls ==

Urbanizācijas process strauji norisinās, kad notiek pāreja no agrārās uz industriālo sabiedrību. Sākuma fāzē urbanizāciju veicina iedzīvotāju pieplūdums no laukiem uz pilsētu, labāku dzīves un darba vietu meklējumos. Tālāk seko mērenas urbanizācijas fāze, kad aptuveni 60% valsts iedzīvotāju apmetušies uz dzīvi pilsētās. Sasniedzot 80% robežu, iestājas līdzsvara stāvoklis starp pilsētu un lauku iedzīvotāju skaitu. Šo procesu ietvaros var izdalīt urbanizācijas ciklu.

Pētot iedzīvotāju skaitu pilsētas, noskaidrojās, ka starp [[1965]]. un [[1990]]. gadu attīstītajās valstīs lielo pilsētu augšanas tempi samazinājās, bet palielinājās nelielu pilsētu augšanas tempi, kam par iemeslu bija iedzīvotāju skaita samazināšanās lielajās pilsētās. Pamatojoties uz šiem pētījumiem tika izveidota teorija par to kā lielās, vidējās un mazās pilsētas iziet sukcesijas fāzes ar cikliskām iedzīvotāju skaita augšanas un dilšanas tempu svārstībām.<ref name="autogenerated1">Urban geography, Pacione, Michael, 686. lpp., {{ISBN|0-415-34306-2}}.</ref>

=== Primārā pilsētas fāze ===

Augošais iedzīvotāju skaits un saimnieciskā darbība valstī ļauj izaugt ierobežotam skaitam primāro pilsētu, primāro pilsētu attīstība tiek iedalīta trīs posmos:
* Agrajā posmā pilsēta dominē urbānajā sistēmā un uzņem lielu daļu starpreģionu migrantu;
* Vidējā posmā strauji augošā pilsēta kļūst aizvien monocentriskāka;
* Trešajā posmā primārā pilsēta sadalās policentriskā struktūrā. Policentriskā pilsēta dominē urbānajā sistēmā ekonomiski un politiski.<ref name="autogenerated1" />

=== Vidējā pilsētas fāze ===

Primāro pilsētu pieauguma tempu kritums un iedzīvotāju telpiskā dekoncentrācija saistīta ar vidēja lieluma centru augšanu, netālu no primārās pilsētas. Šāda depolarizācija novērota Francijā, ASV, Lielbritānijā, Brazīlijā, šī fāze iedalās divos posmos:
* Agrais vidējo pilsētu posms saistīts ar ierobežota skaita vidēju pilsētu augšanu, kuras atrodas netālu no primārajām pilsētām, bet ne to tiešā tuvumā. Kaut gan primārajās pilsētās iedzīvotāju skaits pieaug absolūtajos skaitļos, vidējās pilsētas tās apsteidz ar iedzīvotāju skaita pieauguma tempus;
* Nākamajā vidējo pilsētu posmā, suburbanizācijas process, kurš norisinās primārajā pilsētā samazina tās iedzīvotāju skaitu, tajā pašā laikā arī vidējās pilsētās pieauguma tempi samazinās.<ref name="autogenerated1" />

=== Mazo pilsētu fāze ===

Tā raksturo iepriekšējo procesu turpinājumu. Dekoncentrācija notiek no primārajām uz mazākām pilsētām un mazākiem pilsētveida centriem, kuru augšanas tempi var apsteigt primāro un vidējo pilsētu augšanu. Šīs fāzes beigās urbānā sistēma ir sasniegusi savu piesātinājuma punktu, jo lauku iedzīvotāju skaits vairāk nevar sarukt uz izceļotāju rēķina. Tā kā urbanizācijas cikla beigu posmā dabiskais pieaugums mazs, pilsētu iedzīvotāju skaits dabiskā pieauguma dēļ arī nevar pieaugt.<ref name="autogenerated1" />

== Skatīt arī ==
* [[Pasaules lielākās pilsētas]]
* [[Lielpilsēta]]
* [[Metropole]]
* [[Ekumenopole]]
* [[Latvijas pilsētu uzskaitījums]]

== Atsauces ==
{{Atsauces}}

{{autoritatīvā vadība}}

[[Kategorija:Pilsētas| ]]
[[Kategorija:Pilsētplānošana]]
[[Kategorija:Apdzīvoto vietu veidi]]
[[Kategorija:Administratīvā iedalījuma vienības]]