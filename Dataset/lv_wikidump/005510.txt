{{POV|Karte - Latvija huņņu impērijā}}

[[Attēls:Nuremberg chronicles - Atilla, King of the Huns (CXXXVII).jpg|thumb|200px|Huņņu valdnieks Atila]]
'''Huņņi''' bija [[Āzija]]s [[klejotāji|klejotāju]] tauta, kuras izcelsme nav īsti skaidra. Iespējams, ka to sastāvā bija ietvertas vairākas radniecīgas [[tjurki|tjurku]], [[tatāri|tatāru]] vai [[somugri|somugru]] izcelsmes ciltis. 

== Vēsture ==
Huņņi 1. gadu tūkstotī p.m.ē. apdzīvoja [[Ķīna]]s ziemeļu daļu, [[Mongolija|Mongoliju]] un [[Baikāls|Baikāla]] reģionu. Apmēram 3.—2. gadsimtā p.m.ē. huņņi izveidoja savu valsti. Ķīniešu avotos huņņu valdnieks dēvēts par ''šaņjui''. Galvenā loma huņņu saimniecībā bija klaiņojošajai [[lopkopība]]i.
Mūsu ēras 1. gadsimtā huņņi sadalījās divās daļās — dienvidu un ziemeļu huņņos. Taču vēlāk arī ziemeļu huņņi sašķēlās. 

=== Savas valsts izveide ===
[[File:Huns450.png|left|thumb|400px|Huņņu valsts ap 450. gadu.]]
Viena huņņu daļa 5. gadsimtā izveidoja valsti, kas aptvēra [[Vidusāzija|Vidusāziju]] līdz pat [[Indija]]i, bet otra apdzīvoja [[Volga]]s baseinu un [[Urāli|Urāla]] kalnu apvidus. Šī huņņu daļa sākotnēji nostiprinājās [[Kaspijas jūra|Kaspijas]] stepēs, bet 4. gadsimta otrajā pusē iebruka citas stepju klejotāju tautas — [[alāni|alānu]] — teritorijā. Neskatoties uz to, ka alāni bija militāri spēcīga cilts, kas apdzīvoja reģionu starp [[Volga]]s un [[Dona]]s upēm, huņņi alānus sakāva un aizņēma viņu teritoriju. Pēc šīs veiksmes huņņi turpināja izplešanos un uzbruka [[austrumgoti]]em, kurus tie izdzina no viņu teritorijas [[Dņestra]]s vidus un lejastecē. Goti patvērumu meklēja, dodoties rietumu virzienā augšup pa [[Donava|Donavu]] un uz rietumiem pāri [[Karpati]]em. Līdz ar šo huņņu izplešanos aizsākās [[Lielā tautu staigāšana]].

Drīz pēc tam huņņi sagrāva arī [[rietumgoti|rietumgotus]], kuri bija spiesti lūgt patvērumu [[Romas impērija]]s teritorijā. Tieši ar huņņu iebrukumu [[Centrāleiropa|Centrāleiropā]] saistās tālākās tautu staigāšanas agrīnajos [[viduslaiki|viduslaikos]].

Taču uz Romas piešķirtajām teritorijām pārcēlās tikai daļa rietumgotu, bet daļa palika savās iepriekšējās vietās, tāpat kā vairākas citas mazākas [[ģermāņi|ģermāņu]] ciltis — [[langobardi]], [[gepidi]], [[suevi]], [[heruli]] u.c. Tās pakļāvās huņņu varai, taču saglabāja savu saimniecību, etnisko piederību, dzīvesveidu un tradīcijas. Par to liecina arheoloģiskie izrakumi daudzos kapos, kuri attiecināmi uz huņņu periodu, plašā Centrālās un [[Austrumeiropa]]s teritorijā, it īpaši Donavas vidustecē. Daļa šajos kapos atrasto priekšmetu nepārprotami liecina par piederību huņņu, daļa ģermāņu kultūrai. Turklāt abos gadījumos pietiekošā skaitā sastopami greznuma priekšmeti, dārglietas un ieroči, kas liecina par to, ka gan huņņi, gan ģermāņi bija sasnieguši tiem laikiem atbilstošu augstu dzīves līmeni.

=== Iebrukums Romas impērijā ===
Huņņu impērija ap 440.—450. gadā bija sasniegusi visā Eiropā vērā ņemamu varenību. 4.—5. gadsimtā huņņi vairākkārtīgi iebruka Romas impērijas teritorijā. Viena no pazīstamāko huņņu karavadoņa [[Atila]]s vadībā tiem gandrīz izdevās pilnībā sagraut Romas impēriju.
Nonākuši Eiropā, huņņi asimilēja vairākas mazākas [[Eiropas tautas]] un, lai gan pakāpeniski sāka zaudēt savu aziātisko raksturu (huņņi sākotnēji izcēlās ar savu agresīvo raksturu un nežēlību), tie joprojām bija bīstams ienaidnieks, jo bija lieliski karotāji, kas maksimāli prata izmantot savos uzbrukumos zirgus.

[[Attēls:Pferde in kirgisien.jpg|thumb|300px|[[Kirgīzi|Kirgīzu]] stepe ar zirgiem]]
Huņņi Atilas vadībā 450. gadā nolēma doties uzbrukumā pret saviem senajiem ienaidniekiem — rietumgotiem, kas bija apmetušies dienvidrietumu [[Gallija|Gallijā]]. Huņņi neslēpa savus nodomus pārņemt savā kontrolē vismaz pusi no Rietumromas teritorijas. Tās bija reālas briesmas, kas saliedēja kādreizējos pretiniekus — romiešus un gotus, kuriem pievienojās arī franki. Viņu apvienotā armija 451. gadā [[Šampaņa|Šampaņā]] smagi sakāva huņņus. Pēc šīs sakāves huņņu spēks bija salauzts, lai gan nākamajā gadā, daļēji atjaunojuši savus spēkus, huņņi iebruka Ziemeļitālijā un to pilnīgi izpostīja.

=== Pēc Atilas nāves ===
Atstājuši [[Itālija|Itāliju]], huņņi pārstāja [[Eiropa|Eiropā]] spēlēt ievērojamu lomu, it sevišķi pēc viņu ķēniņa Atilas nāves 453. gadā. Viena huņņu daļa sāka kalpot savam kādreizējam ienaidniekam — Romas impērijas armijai. Cita pievienojās un saplūda ar citiem, vēlākiem iebrucējiem no austrumiem, kas turpināja tiranizēt Eiropu. Pēc Atilas nāves visai ātri izplēnēja huņņu vara arī to impērijas centrālajā daļā — Donavas vidustecē. Šeit joprojām mita daudzas ģermāņu ciltis, kuras huņņu varai gluži vienkārši pārstāja pakļauties.

Vienīgā vieta, kur nomadi spēja kādu laiku saglabāt savas militārās priekšrocības Eiropā, bija plašais un auglīgais [[Panonijas līdzenums]]. Klejotāji pilnībā varēja izmantot sev raksturīgo cīņas taktiku, īsā laikā pārvarot lielus attālumus un pēkšņi parādoties visnegaidītākajās vietās, pie nosacījuma, ka katra klejotāju karotāja (jātnieka) rīcībā bija ap 10 labi koptu zirgu. Tā nebija problēma plašajās Āzijas stepēs, kur viegli varēja uzturēt lielus šo dzīvnieku pulkus. Taču šādas iespējas bija stipri ierobežotas Panonijas līdzenumā, nemaz nerunājot par citiem reģioniem Eiropā. Tādēļ, ja nomadiem neizdevās īsos, ātros triecienos iegūt pilnīgu uzvaru pār ienaidnieku Eiropas apvidos, viņi drīz bija spiesti samazināt jājamzirgu skaitu, rezultātā strauji zaudējot kustīgumu un līdz ar to arī pārsteiguma efektu.

Līdzīgā situācijā nonāca arī citi iebrucēji Eiropā no Āzijas stepēm, kā, piemēram, [[avāri (senie)|avāri]], [[protobulgāri]] un [[maģāri]], kuri, sekojot huņņiem, 9.—10. gadsimtā arī iebruka [[Austrumeiropa|Austrumeiropā]]. Līdz ar to Karpati iekarotājiem no Āzijas stepēm izrādījās par sava veida lēnām lamatām. Pārvarot šo it kā ne pārāk grūto šķērsli, stepju ordas pakāpeniski zaudēja galvenās savas militārās priekšrocības, kuras tās baudīja plašajos Āzijas klajumos. Tā, pati daba palīdzēja eiropiešiem daudzu gadsimtu laikā ievērojami mazināt vienas no lielākajām tos apdraudošajām briesmām — Āzijas [[klejotāji|klejotājus]].

== Ārējās saites ==
{{sisterlinks-inline}}
{{enciklopēdiju ārējās saites}}

{{autoritatīvā vadība}}

[[Kategorija:Huņņi| ]]