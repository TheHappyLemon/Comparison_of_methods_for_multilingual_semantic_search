{{Atsauces+}}
[[Attēls:Bischof Ulfilas erklärt den Goten das Evangelium.jpg|thumb|250px|[[Bīskaps]] [[Vulfila]] mēģina pievērst gotus [[Ariānisms|ariānismam]].]]
'''Goti''' bija viena no [[Ģermāņi|austrumģermāņu]] tautām, kam 3.—6. gadsimta [[Lielā tautu staigāšana|Lielās tautu staigāšanas]] laikā bija nozīmīga loma [[Eiropa|Eiropā]]. Goti ieradās Viduseiropā no [[Zviedrija]]s dienvidu reģioniem, ko pameta 2. gadsimtā, un ap 3. gadsimtu tie izvietojās plašā reģionā līdz [[Donava]]s lejtecei. Daļa gotu apmetās arī ap [[Melnā jūra|Melno jūru]]. Šīs kareivīgās cilts karapulki postīja [[Trāķija|Trāķiju]], [[Dākija|Dākiju]], [[Mazāzija]]s un [[Egeja]]s piekrastes pilsētas, bet 267. un 268. gadā viņi sagrāba un izpostīja [[Atēnas]] un arvien vairāk sāka apdraudēt [[Itālija|Itāliju]], līdz beidzot [[4. gadsimts|4. gadsimtā]] goti apvienojās ar vairākām citām ciltīm un izveidoja karalisti, kas pletās no [[Baltijas jūra|Baltijas]] līdz pat [[Melnā jūra|Melnajai jūrai]].

== Gotu sadalīšanās un migrācija ==
[[Attēls:Pre Migration Age Germanic.png|thumb|left|250px|Gotu cilšu (''Gothi'') teritorijas pirms "[[Lielā tautu staigāšana|Lielās tautu staigāšanas]]" (ap 100.—400. gadā m. ē.)]]
Ap 370. gadu goti sadalījās divās daļās — [[austrumgoti|austrumgotos]] un [[rietumgoti|rietumgotos]]. Austrumgotu ķēniņvalsts aizņēma teritoriju austrumos no [[Dņestra]]s upes līdz Melnās jūras piekrastei (daļa no mūsdienu [[Ukraina]]s un [[Baltkrievija]]s). Savukārt, rietumgotu ķēniņvalsts pletās no Dņestras līdz [[Donava]]i. Līdz ar to šīs tautas bija arī vieni no [[balti|baltu]] tuvākiem kaimiņiem.

Pēc dažiem gadiem rietumgotu zemēs no [[Kaspijas stepes|Kaspijas stepēm]] iebruka [[huņņi]], piespiežot gotus glābties [[Romas impērija]]s pārvaldītajās teritorijās uz dienvidiem no Donavas. Tieši šis huņņu iebrukums bija viens no galvenajiem impulsiem, kas Eiropā kā ķēdes reakciju izraisīja [[lielā tautu staigāšana|lielo tautu staigāšanu]], kas turpinājās vairākus gadsimtus un, kuras laikā gāja bojā Romas impērija.

== Gotu loma Rietumromas impērijas sagrāvē ==
Atkāpjoties huņņu priekšā, austrumgoti, ar [[Sarmati]]jas [[Alāni|alānu]] palīdzību pie [[Adrianopole]]s [[Trāķija|Trāķijā]] (mūsdienu Edirnes) 378. gadā smagi sakāva līdz tam neuzvaramo Romas karaspēku. Iespējams, tieši no alāniem vēlākie [[Feodālisms|feodālās]] Eiropas karaspēki aizguvuši daudzus nozīmīgus bruņojuma elementus un kaujas [[taktika|taktiku]], piemēram smagos [[Pīķis|pīķus]], ko lietoja zirgos sēdoši [[Bruņinieks|bruņinieki]]. Ar šādiem pīķiem bruņotas alānu kavalērijas vienības pie Adrianopoles iznīcināja romiešu leģionus.

Adrianopoles kauja bija liktenīga ne tikai [[romieši]]em, tas bija vēsturisks pagrieziena punkts visai [[Eiropa]]i. Pirmkārt tādēļ, ka kopš šī brīža goti kļuva par faktiskajiem Romas likteņa noteicējiem. Vērojot austrumgotu veiksmi un izmantojot romiešu šoku pēc Adrianopoles sagrāves, aktivizējās arī rietumgoti. Lai gan rietumgoti jau daudzus gadus bija romiešu sabiedrotie, viņi, sava vadoņa [[Alariks|Alarika]] vadībā, kurš arī jau trīsdesmit gadus bija kalpojis Romas impērijai, 396. gadā nopostīja [[Atēnas]], bet 410. gadā — Romu.
[[Attēls:Reino de los visigodos-en.svg|thumb|205x205px|Rietumgotu ķēniņvalsts teritorija (ap 500. gadu).]]
Pat pēc [[Rietumromas impērija]]s sabrukuma rietumgotipārvaldīja lielu daļu Dienvideiropas līdz pat 8. gadsimta sākumam, kad [[franki]] tos izspieda no Dienvidfrancijas, bet [[Musulmaņi|musulmaņu]] [[mauri]] (marokāņu priekšteči) sakāva rietumgotus [[Spānija|Spānijā]].

Rietumgotu plosīšanās izprovocēja trīs citus milzīgus iebrukumus. Lai aizsargātu [[Konstantinopole|Konstantinopoli]] pret iespējamo tālāko Alarika ekspansiju, romiešu karavadonis [[Stiliho]] bija spiests pārdislocēt [[Gallija]]s leģionus, novājinot impērijas [[Reina]]s robeža, ko nekavējās izmantot [[burgundi]] ap 400. gadu iebrūkot reģionā, kur saplūst Reina un [[Maina]]. Pēc 30 gadiem romiešiem ar huņņu algotņu palīdzību burgundus izdevās no šī reģiona padzīt. Bet jau 443. gadā burgundi atgriezās un apmetās mūsdienu [[Liona]]s apkārtnē. Romas impērijai tas bija jūtams zaudējums, jo šī bija stratēģiski nozīmīga vieta, kas ļāva kontrolēt svarīgas [[Alpi|Alpu]] pārejas.

Otrs, jau daudz nozīmīgāks iebrukums notika 406. gadā, kad liels skaits barbaru ([[vandaļi]], [[suēvi]] un alāni) šķērsoja Reinu un virzījās tālāk uz dienvidiem. Romai tas faktiski nozīmēja vienas saimnieciski veselīgākās provinces zaudēšanu.

== Gotu "romanizācija" ==
Pēc pēdējā Romas imperatora [[Romuls Augustuls|Romula Augustula]] nāves 476. gadā par Itālijas ķēniņu kļuva ģermāņu karavadonis [[Odoakrs]]. Taču viņa valdīšana nebija ilga, jo 488. gadā Itālijā, ar [[Austrumromas impērija]]s ķeizara piekrišanu, iebruka [[Teodoriks Lielais|Teodorika]] vadītie [[austrumgoti]]. Tie Odoakru nogalināja un austrumgotu ķēniņš [[Teodoriks]] kļuva par Itālijas valdnieku.  Teodoriks bija dzimis [[Panonija|Panonijā]], kas bija [[Romas impērija#Provinces un robežas|Romas province]]. Viņa tēvs bija austrumgotu ķēniņš un lai šo ģermāņu cilti turētu paklausībā, Teodoriks no 7 līdz 17 gadiem bija gūstā Bizantijas imperatora galmā Konstantinopolē. Kad Teodorika tēvs nomira, viņa troni ieņēma dēls. Nākamo 14 gadu laikā austrumgoti Teodorika vadībā te karoja pret Austrumromas impēriju, te pievienojās tai lai cīnītos pret citiem kopīgiem ienaidniekiem. Tā Austrumromas impērija atbalstīja arī Teodorika cīņu pret Odoakru, kura beidzās ar Teodorika uzvaru.
[[Attēls:Ostrogothic Kingdom.svg|thumb|200x200px|Austrumgotu ķēniņvalsts Teodorika valdīšanas laikā.]]
Ar šo brīdi sākās austrumgotu romanizēšana. Tomēr šie mēģinājumi nāca pārsvarā tikai no paša Teodorika, kurš apprecēja Bizantijas imperatora meitu (princesi), saglabāja un nodrošināja Romas senāta, tiesas sistēmas un romiešu ierēdņu aparāta darbību. Viņa valdībā svarīgākos amatus ieņēma romieši, daudzi no viņiem bija kādreiz slavenu romiešu dzimtu pēcteči. Savukārt jaunpienākušie un zemi ieguvušie gotu dižciltīgie laukos tika aplikti ar tādiem pašiem nodokļiem kā vietējie romiešu [[Latifundija|latifundisti]]. Paša Teodorika galms [[Ravenna|Ravennā]] piesaistīja daudz intelektuāļu un mākslinieku, bet viņa meitai mācīja latīņu un grieķu valodu.

Teodoriks valdīja Itālijā 33 gadus. Gandrīz visu šo laiku Itālijā ne tikai valdīja miers un stabilitāte, tā piedzīvoja arī saimniecisku uzplaukumu. Teodoriks visiem spēkiem veicināja [[lauksaimniecība]]s un [[tirdzniecība]]s attīstību. Pats Teodoriks bija pieņēmis [[kristietība]]s [[Ariānisms|ariānisma]] paveidu un izturējās iecietīgi pret citām reliģijām.

== Rietumromas un austrumgotu katastrofa ==
Kā izsakās vēsturnieks H. G. Kenigsbergers, tas bija klasiskās kultūras noriets Rietumos. Neskatoties uz Teodorika pūlēm romanizēt gotus, lielākā to daļa, kas apdzīvoja Itālijas ziemeļus, joprojām turējās pie vecajām ģermāņu tradīcijām, runāja savā valodā, pakļāvās saviem rakstītiem, bet biežāk nerakstītiem likumiem. Turklāt goti turējās arī pie savas, no [[katoļticība]]s atšķirīgas reliģijas — ariānisma. Tādēļ būtu bijušas vajadzīgas vairākas paaudzes, lai austrumgoti romanizētos, bet romieši barbarizētos tiktāl, līdz principiālas kultūras atšķirības starp tiem izzustu. 526. gadā Teodoriks nomira, bet viņa vietā vairs nebija neviena valdnieka, kas turpinātu uzsākto Itālijas sabiedrības integrēšanu un vairāk vai mazāk stabilas politekonomiskās struktūras veidošanu. Starp dažādām etniski un kultūras ziņā atšķirīgām Itālijas [[sabiedrība]]s daļām sākās asiņainas cīņas, kas šo reģionu pārvērta pilnīgā haosā. Bizantija imperators [[Justiniāns I]] 535. gadā nosūtīja uz Itāliju karaspēku ar ģenerāli [[Belizārijs|Belizāriju]] priekšgalā ieviest kārtību. Ar milzīgām pūlēm tas bizantiešiem izdevās tikai 20 gadu laikā — 555. gadā austrumgotu pretestība tika salauzta un tie nelielās grupās izklīda pa visu Eiropu un, sajaucoties ar citām ģermāņu ciltīm — [[burgundieši]]em, alāniem, vandaļiem, zaudēju savu iepriekšējo ietekmi. [[Itālija|Itāliju]] kopš šī laika sāka pārvaldīt Konstantinopoles iecelti gubernatori, kā ārpusteritoriālu Austrumromas impērijas provinci.
Tomēr Pireneju pussalā rietumgotu izveidotā valsts diezgan veiksmīgi uzplauka un pastāvēja līdz pat musulmaņu iebrukumam 8. gadsimtā.

== Ārējās saites ==
* [https://web.archive.org/web/20091120165553/http://www.ucalgary.ca/~vandersp/Courses/texts/jordgeti.html Gotu izcelsme un darbība] {{en ikona}}
* [http://www.religioustolerance.org/goth.htm Gotu kultūra] {{Webarchive|url=https://web.archive.org/web/20201112003738/http://www.religioustolerance.org/goth.htm |date={{dat|2020|11|12||bez}} }} {{en ikona}}

{{autoritatīvā vadība}}

[[Kategorija:Ģermāņi]]