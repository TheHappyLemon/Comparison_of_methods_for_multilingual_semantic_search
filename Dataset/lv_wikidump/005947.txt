'''Globalizācija''' ir daudzpusīga norise, kas saistīta ar [[saimniecība|saimnieciskām]], sabiedriskām, [[tehnoloģija|tehnoloģiskām]], [[politika|politiskām]] un citām izmaiņām, ar kurām vairums pasaules valstu un [[ģeogrāfija|ģeogrāfisko]] reģionu kļūst savstarpēji ciešāk saistīti, taču arī vairāk atkarīgi viens no otra. Praksē globalizācija izpaužas pieaugošā [[prece|preču]] un [[pakalpojums|pakalpojumu]], kā arī [[kapitāls|kapitāla]], [[nauda]]s un iedzīvotāju plūsmā starp valstīm. Arī intensīvāka [[informācija]]s un zināšanu, kā arī [[tehnoloģija|tehnoloģiju]] un [[jaunievedums|jaunievedumu]] izplatīšanās pasaulē raksturo globalizāciju.

== Globalizācijas vēsture ==
Lai gan globalizācija vērojama kopš 20. gs astoņdesmitajiem gadiem, tā nav jauna parādība pasaules vēsturē. Līdzīga situācija bija 19. gadsimta beigās un 20. gadsimta sākumā, kad bija attīstījusies [[dzelzceļš|dzelzceļa]] satiksme, [[telesakari]], [[radio]]. Britu ekonomists [[Džons Meinards Keinss]] (1883—1946) min, ka slinkāks londonietis 20. gadsimta sākumā varēja pasūtīt savu rīta tēju pa telefonu, neizkāpjot no gultas. Tas bija pirmais globalizācijas vilnis.

[[Attēls:Worldbank protest jakarta.jpg|thumb|300px|Globalizācijas pretinieki Džakartā (Indonēzija)]]
Taču tālāko šī globalizācijas viļņa attīstību pārtrauca [[Pirmais pasaules karš]], pēc tam trīsdesmito gadu [[Lielā depresija|ekonomiskā depresija]], tad [[komunisms]] un [[Nacionālsociālisms|nacisms]] Eiropā un [[Otrais pasaules karš]]. Starplaikos pasaules tirgū valdīja depresija un [[protekcionisms]]. Tikai 20. gadsimta septiņdesmito gadu sākumā, kad tika likvidēta [[Bretonvudsas sistēma|Bretonvudas fiksēto valūtas apmaiņas kursu sistēma]], sāka straujāk palielināties kapitāla starptautiskā plūsma. Tāpat kopš Otrā pasaules kara tika atcelti vairums starptautiskās tirdzniecības ierobežojumu.

Minēto izmaiņu rezultātā 20. gadsimta astoņdesmitajos gados paātrinājās globalizācija jeb aizsākās tās otrais vilnis, kurš vērojams arī pašlaik. Taču biežie lokālie kari un [[terorisms]] būtiski bremzē arī otrā globalizācijas viļņa straujāku attīstību.

== Globalizācijas sekas ==
Globalizācija pasaulē izsaukusi arī ievērojamu [[Protests|protestu]] vilni. Globalizācijas pretinieki uzskata, ka tā negatīvi ietekmē vairuma strādnieku un kalpotāju dzīves līmeni daudzās valstīs, kā arī bremzē nabadzīgāko valstu attīstību. Savukārt globalizācijas aizstāvji, piekrītot, ka pastāv virkne faktoru ar šādu negatīvu ietekmi, saista tos pārsvarā ar nepietiekami efektīvo [[Starptautiskais Valūtas fonds|Starptautiskā Valūtas fonda]], [[Pasaules Banka]]s un it īpaši [[Pasaules Tirdzniecības organizācija]]s darbību.

Pie pozitīvajiem globalizācijas rezultātiem ekonomiski attīstītajās valstīs, pateicoties brīvākai preču un kapitālu kustībai, varētu pieskaitīt stabilāku ekonomikas attīstību, pārorientāciju no produkcijas ar mazu un vidēju [[pievienotā vērtība|pievienoto vērtību]] masveida ražošanas, pārsvarā uz kvalitatīvāku, specializētu produkciju un pakalpojumiem. Savukārt lētākās un tehnoloģiski vienkāršākās, bet darbietilpīgākās, nereti arī apkārtējai videi kaitīgākās produkcijas ražošana daudzos gadījumos tika pārvietota uz ekonomiski mazāk attīstītajām valstīm.

Taču līdz ar pozitīviem rezultātiem ekonomiski attīstītajās valstīs tiek atzīmēta arī negatīva ietekme, it īpaši sociālajā jomā. Tā, brīvākas darbaspēka kustības dēļ daudzās Eiropas Savienības valstīs, Ziemeļamerikā un citur, strauji pieaugusi imigrācija no Āfrikas, Āzijas un citu reģionu valstīm, pārsvarā mazāk attīstītām. Iebraucēju sociālā integrācija daudzās ekonomiski attīstītajās valstīs notiek daudz lēnāk, nekā tas bija gaidīts, tādējādi starp etniskajām grupām daudzviet ir pieaugusi spriedze, bet nereti pat izraisās atklātas sadursmes. Dažkārt tiek minēts, ka tas ir arī viens no faktoriem, kas veicina [[terorisms|terorisma]] izplatīšanos iekšzemē.<ref>[http://www.economist.com/opinion/displaystory.cfm?story_id=8629539 You've never had it so good]</ref>

Minētās tendences izraisījušas diskusijas [[politika|politiķu]], [[politoloģija|politologu]], [[socioloģija|sociologu]] un plašākas [[sabiedrība]]s vidū par šo problēmu risināšanas ceļiem. Vairumā šādu diskusiju tiek atzīmēts, ka gan ekonomiski attīstītajās, gan arī citās valstīs nepieciešama [[izglītība]]s reforma, kas atbilstu globalizācijas laikmetam, kas audzinātu cieņu un iecietību pret citām [[civilizācija|civilizācijām]], to [[kultūra|kultūru]], citiem [[reliģija|reliģiskiem]] ticējumiem, dažādu tautu [[tradīcija|tradīcijām]] un paradumiem.

== Pasaules saimniecības globalizācija ==
Mūsdienās pieaug globālo ekonomisko un politisko savienību loma, paplašinās starptautiskā kooperācija un darba dalīšana. Pasaules globālā integrācijā vislielākā loma ir starptautiskajām jeb starpvalstu korporācijām, kas specializējas zinātņietilpīgu nozaru attīstībā.
Globālai ekonomikai ir raksturīga brīva preču un pakalpojumu plūsma, brīva ideju un kapitāla kustība. Finanšu tirgus globalizācija ir sasniegusi līmeni, kurā valūtas kursu, banku procentu un akciju kotējumu kustība ir savstarpēji saistīta visā pasaulē.

Globālā integrācija ir devusi vairākas saimniecības organizācijas priekšrocības — [[Starptautiskā darba dalīšana|starptautisko darba dalīšanu]], dinamiskas attīstības iespējas, strauju [[jaunievedums|jaunievedumu]] izplatīšanos, izvēles un domas brīvību. Valstis, kuras guvušas vislielākos panākumus, balsta savu attīstību ne vien uz eksporta paplašināšanu, bet arī uz nozīmīgām investīcijām zinātnē, tehnoloģijā un izglītībā. Pilnvērtīgas attīstības stratēģija prasa apvienot globalizāciju ar investīcijām sabiedriskajā sektorā. Valstīm priekšrocības dod arī atrašanās globālās ekonomikas centrā, nevis perifērijā. Centra valstīs valda brīvā tirgus modelis, kas sekmē sabiedrības un ekonomikas modernizāciju. Globālā integrācija sekmē arī atpalikušo valstu attīstību, jo tajās tiek izvietotas starptautisko firmu ražotnes, kas orientētas gan uz eksportu, gan uz vietējo tirgu. Tirgus pārvērš par preci visu — arī cilvēku un dabas resursus. Globalizācijā valsts loma ekonomiskās un sociālās stabilitātes uzturēšanā kļūst būtiska. Valsts cenšas nodrošināt vienlīdzīgas iespējas un piedāvā sociālās garantijas, it īpaši rūpnieciski attīstītajās Eiropas un Ziemeļamerikas valstīs. Valsts loma ir radīt kvalitatīvu dzīves vidi, rūpēties par izglītību. Lai mūsdienu globālā saimniecības sistēma izdzīvotu, tai jāatbilst tās dalībnieku vajadzībām.
Integrācijas ietekmē notiek arī būtiska sabiedrības pārbūve un pāraugšana pēcindustriālajā sabiedrībā, kurā galvenā nozīme nav rūpnieciskajai ražošanai, bet gan zinātnei, tehnikai un izglītībai. Šai sabiedrībai raksturīgs orientēšanās uz pakalpojumu jomu un informāciju, kā arī vidējo un mazo uzņēmumu lomas palielināšanās un plašas patēriņu preču ražošanas pieaugums.

== Atsauces ==
{{atsauces}}

== Ārējās saites ==
* [http://www.globalresearch.ca/ Globalizācijas pētījumu centrs]
* [https://web.archive.org/web/20070205053646/http://www1.worldbank.org/economicpolicy/globalization/ Pasaules Banka par globalizāciju]

{{autoritatīvā vadība}}

[[Kategorija:Sabiedrība]]
[[Kategorija:Ekonomika]]