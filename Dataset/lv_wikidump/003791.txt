[[Attēls:Demeter Altemps Inv8546.jpg|thumbnail|200px|Dēmetras statuja]]
[[Attēls:Triptolemos_Louvre_G187.jpg|thumb|200px|Dēmetra iedod valdnieka Keleja dēlam Triptolemam savus spārnotos ratus un graudus, zīmējums uz Sengrieķu keramikas vāzes]]
[[Attēls:Proserpine,_A_Book_of_Myths.jpg|thumb|200px|Dēmetra ar meitu Persefoni, ilustrācija grāmatai "Mītu grāmata" (''A book of myths'')]]
'''Dēmetra''' ([[atiešu dialekts|atiešu]]: ''Δημήτηρ'' (''Dēmḗtēr''), [[doriešu dialekts|doriešu]]: ''Δαμάτηρ'' ''(Dāmā́tēr)'') [[sengrieķu mitoloģija|sengrieķu mitoloģijā]] ir viena no visvairāk pielūgtajām dievēm, auglības un [[zemkopība]]s dieve. Dēmetrai pielīdzināta romiešu '''Cerēra'''. Viņa ir labvēlīgi noskaņota pret [[cilvēki]]em, māca tiem art un apsēt [[tīrums|laukus]], palīdz zemkopības darbos. [[Titāns|Titāna]] [[Krons|Krona]] un titanīdas [[Reja (mitoloģija)|Rejas]] meita, [[Aīds|Aīda]], [[Hēra]]s, [[Hestija]]s, [[Poseidons|Poseidona]] un [[Zevs|Zeva]] māsa. Viņa sargāja labību un zemes dotās veltes. Viņas kults attiecās uz zemes auglību. 

Dēmetras vārds nozīmē "zemes māte", bet viņa pati personificē auglīgo zemes kārtu, kurā cilvēks kaisa graudus. Dieve cilvēkiem deva arī [[vīģe]]s koku un magoņu ziedus, bet klinšainos un sausos apvidos lika plūst avotiem. Dēmetra sargāja ne tikai zemkopjus, viņu dzīvi un ieražas, bet arī rakstītos un vispār pieņemtos likumus. Viņas vārds tika piesaukts, noslēdzot savstarpējās vienošanās, un tiesneši un ierēdņi, uzsākot amata gaitas, deva zvērestu Dēmetrai.<ref name=mito/>  

== Attēlojums mākslā un simboli ==
Dēmetra bija arī [[putni|putnu]] un [[zivis|zivju]] radītāja, visas dzīvās dabas, dzīvības dieve. [[Arkādija (Grieķija)|Arkādijā]] atradās ļoti sena Dēmetras skulptūra. Viņai bija [[zirgs|zirga]] galva, vienā rokā viņa turēja [[baloži|balodi]], bet otrā [[delfīni|delfīnu]].<ref name=mito/> Dēmetra ļoti bieži tika attēlota kopā ar meitu [[Persefone|Persefoni]] (nāves dievi). Viņu simboliskie atribūti ir labības vārpas, [[magones]], [[narcise]] un [[granātābols]]. Parasti viņām upurēja [[govs|govi]] vai [[mājas cūka|cūku]]. Dēmetrai visbiežāk galvā ir vārpu vainags, rokā lāpa, mugurā cēls valdnieces tērps, kas sniedzas līdz papēžiem.<ref name=mito/>

== Mīts par meitas Persefones nolaupīšanu ==
Nozīmīgākie mīti par Dēmetru vēsta, kā pazemes valdnieks [[Aīds]] nolaupīja viņas meitu [[Persefone|Persefoni]]. Noskumusi un saniknota, Dēmetra pameta dievu mājokli Olimpa kalnā un sāka klejot pa pasauli, pārģērbusies par veceni. Noskrandušā tērpā, atrisušiem, putekļu un [[pelni|pelnu]] piebirušiem [[mati]]em, sērīga un skumja viņa meklēja pazudušo meitu. Vārpas viņas rokās izžuva, magoņziedi novīta. Velti māte iztaujāja katru garāmgājēju. Nedz dievs, nedz cilvēks, nedz kāds putns neko nevarēja pateikt par Persefoni.<ref name=mito>J.Parandovskis "Mitoloģija", 1976. gads, izdevniecība "Zvaigzne"</ref> 

Visbeidzot viņa nonāca [[Eleisīna|Eleisīnā]] pie Salamīnas līča un apsēdās pie Jaunavas avota. Akmeni, uz kura viņa bija sēdējusi, nosauca par Skumju klinti, bet avotu par Skaistavotu, jo Dēmetras asaras atgādināja [[pērle]]s. Tajā brīdī pie avota pienāca valdnieka Keleja meitas, kuras iežēlojās par noskrandušo vecenīti un aicināja līdzi uz pili auklēt nesen dzimušo jaunāko brālīti. Dēmetra piekrita auklēt valdnieks Keleja un viņa sievas Metaneiras vārgo un slimīgo Dēmetrofonu. Gribēdama bērnu padarīt nemirstīgu, dieve slepus baroja viņu ar ambroziju (dievu ēdiens) un katru nakti izņēma no šūpuļa un turēja virs [[uguns]], lai liesmas izdeldētu viņā visu laicīgo un nīcīgo.<ref name=mito/> Kādu nakti to ieraudzīja Metaneira un sāka kliegt un vaimanāt. Bērns izkrita Dēmetrai no rokām. Tai pašā brīdī istabu piepildīja labības, dārza augļu un visas zemes ziedu [[smarža]]. No skrandām atdalījās daiļa debesu būtne, kuras zelta mati, līdzīgi nobriedušām labības vārpām, pielēja māju ar žilbinošu gaismu. Metaneira pazina dižo dievi un nokrita pie viņas kājām.<ref name=mito/> Viņa izņēma zēnu no uguns un atklāja savu īsto vārdu, pavēstot, ka tagad mazais zēns būs parasts mirstīgais. 

Dieve sērās liedza zemei labību, draudot nomērdēt cilvēkus badā, ja viņa nesatiksies ar savu meitu. Dedzinošā svelmē izžuva upes un avoti. Dēmetra no visuredzošās Saules bija uzzinājusi patiesību par Persefoni un apvainojusies uz dieviem. Viņa paslēpās tā, ka to neviens nevarēja atrast, līdz beidzot viņu Arkādijas kalnā atrada [[Hermejs]]. [[Zevs]], lai izlūgtos Dēmetras žēlastību, aizsūtīja pie viņas [[mūzas]] un [[haritas]], visjaukākās un visdaiļrunīgākās mazās dievietes — bet Dēmetra viņas neuzklausīja. Tad viņš lika brālim Aīdam atdot nolaupīto Persefoni.<ref name=mito/> Zevs nosūtīja Hermeju pārvest Persefoni no pazemes valstības. 

Kad Persefone iznāca no pazemes, pasaule uzplauka visā [[pavasaris|pavasara]] ziedu krāšņumā, tik liels bija mātes prieks. Dēmetra apskāva meitu, bet brīdināja, ja viņa ir ko ēdusi pazemes valstībā, tad viņai tur būs jāatgriežas. Pie Aīda viņa bija apēdusi dažas granātābola sēkliņas, taču Zevs nolēma, ka divas trešdaļas gada viņa pavadīs ar māti, bet pēdējo trešdaļu (ziemu) — Aīda valstībā. 

Pirms atgriešanās Olimpā Dēmetra Keleja dēlam Triptolemam iedeva [[labība]]s graudus un savus spārnotos ratus un lika viņam apbraukt zemi no vienas malas līdz otrai un izsēt auglīgos graudus.<ref name=mito/> Ik reizi, kad māte un meita šķīrās, Dēmetru pārņēma tik lielas sāpes, it kā viņām vairs nekad nebūtu lemts satikties. Tad līdzīgi kā pirmajās sēru dienās Dēmetra pameta laukus un dārzus, un viss pārstāja augt. Iestājās [[ziema]].<ref name=mito/>

== Eleisīnas mistērijas ==
Pēdējā dienā pirms aiziešanas no Eleisīnas Dēmetra sapulcināja valdnieka ģimeni un, apsēdusies pakalnā, atklāja viņiem svētos noslēpumus. Šajā vietā viņai par godu vēlāk uzcēla templi, kur ik gadu tika rīkotas lielās [[Eleisīnas mistērijas]] (slavenākais mistēriju kults Senajā Grieķijā). Septembra dienās no [[Atēnas|Atēnām]] uz Eleisīnu devās svētku gājiens. Priesteri, ierēdņi, pilsoņi, vergi un svešzemnieki gāja aiz vezuma, kurā bija sakrauti grozi ar noslēpumainiem svētumiem, dīvainiem un rēgainiem dievu tēliem un simboliem. Pēc ilga gavēņa un atturības sākās ceremonijas, kurās varēja piedalīties tikai iesvētītie. Beigās tika vērti vārti uz telestēriju — lielu, teātra zālei līdzīgu telpu, ko no trim pusēm ieskāva klints sienā izkaltas solu rindas. Tika izrādīta svētsvinīga drāma, kas atainoja Dēmetras sāpju ceļa posmu. Tika attēlots dieves izmisums un neveiksmīgie meklējumi, kamēr ar narcišu vainagu galvā tronī  blakus Aīdam sēdēja Persefone. Pazemes valdniekam rokās bija magoņu pušķis. Izrādes kulminācija bija mātes un meitas atkal satikšanās.<ref name=mito/>

== Atsauces ==
{{atsauces}}

== Ārējās saites ==
{{sisterlinks-inline}}
{{Enciklopēdiju ārējās saites}}


{{sengrieķu mitoloģija}}
{{autoritatīvā vadība}}

[[Kategorija:Grieķu dievi]]
[[Kategorija:Auglības dievi]]