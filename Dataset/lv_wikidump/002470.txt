{{Polijas vēsture}}
'''Polijas vēsture''' apkopo notikumus kopš [[966]]. gada, kad [[Pjasti|Pjastu]] dinastijas pirmais karalis [[Meško I]] pieņēma [[katolisms|katolismu]]. Vēlāk [[Polija]] kopvalstī ar [[Lietuvas dižkunigaitija|Lietuvu]] bija gan Eiropas lielvalsts (16.—18. gadsimts), gan ilgus gadus (no 1795. līdz 1918. gadam) sadalīta starp [[Austrijas Impērija|Austrija]]s, [[Krievijas Impērija|Krievija]]s un [[Prūsija]]s lielvalstīm. [[Pirmais pasaules karš|Pirmā pasaules kara]] rezultātā tā atkal ieguva neatkarību.

== Rašanās ==
[[Attēls:Poland in the 11th century.JPG|thumb|left|250px|Polijas un tās kaimiņvalstu karte ap 1000. gadu.]]
[[Attēls:Ortelius Polonia.jpg|thumb|250px|left|Viduslaiku Polijas karte ar Lielpoliju (''Polonia Maior'') un Mazpoliju (''Polonia minor''). [[Abrahams Ortēlijs]], 16. gadsimts]]
Polijas valsts rašanās centrs ir [[Varta]]s upes baseins X gs. vidū, taču XII gs. iestājās [[feodālisms|feodālās]] sadrumstalotības periods, kad Polijas teritorijā izveidojās gandrīz pilnīgi neatkarīgas kņazistes.
1320. gadā karalis [[Vladislavs I (Polijas karalis)|Vladislavs I]] atkal apvienoja Polijas karaļvalsti. 1385. gadā pēc [[Krēvas ūnija]]s noslēgšanas ar [[Lietuvas dižkunigaitija|Lietuvas dižkunigaitiju]] un pēc Polijas karalienes Jadvigas precībām ar Lietuvas dižkunigaiti Jagaili 1386. gadā tika nodibināta Lietuvas un Polijas [[personālūnija]] ar [[Jagaiļa dinastija]]s (Jagelonu) valdniekiem kā Polijas karaļiem.

== Radomas konstitūcija ==
1506. gadā ''Radomas seims'' pasludināja, ka „no šī brīža un uz visiem turpmākiem laikiem neko jaunu, kas mainītu vispārīgos likumus un publiskās brīvības ... ne mēs [karalis], ne mūsu pēcnācēji nevaram noteikt bez senatoru un zemju sūtņu [Pārstāvju palātas deputātu] kopīgas piekrišanas“ (''liberum veto'' tiesības). Šim ''Nihil novi'' (neko jaunu) lēmumam jau bija konstitucionāls raksturs. Līdz t.s. ''Radomas konstitūcijai'' visa likumdošana bija saistīta ar Seima senātu (augšpalātu), pēc tās būtiskas tiesības ieguva no šļahtas pārstāvjiem sastāvošā apakšpalāta (sūtņu nams). Radomas konstitūcija nostiprināja abu palātu līdztiesību likumdošanā, taču no līdzdalības tika izslēgti zemnieki un pilsētas. Karalis Seimā bija atsevišķa kārta (bez viņa Seims nebija tiesisks). Karalis bija augstākās likumdevējas un izpildvaras nesējs. Karaļa kompetencē bija izvirzīt Seima apspriešanai likumu un lēmumu projektus, kuri juridisko spēku ieguva pēc karaļa akcepta (ar piebildi — izdots ar Seima piekrišanu). Seimu darbības starplaikos karalis risināja [[ārpolitika]]s jautājumus. Pēc Ļubļinas ūnijas tas stājās spēkā arī Lietuvā.

== Polijas—Lietuvas kopvalsts ==
[[Attēls:Rzeczpospolita.png|thumb|250px|Polijas—Lietuvas kopvalsts uzplaukuma laikā.]]
Pēc [[1569]]. gada [[Ļubļinas ūnija]]s noslēgšanas [[Jagaiļa dinastija]]s personālūnijā esošā Polija un [[Lietuvas lielkņaziste|Lietuva]] apvienojās [[Polijas—Lietuvas ūnija|kopvalstī]], ko dēvēja par Žečpospolitu ({{val|pl|Rzeczpospolita}} — [[republika]]), kaut pilnais apvienotās valsts nosaukums bija "Abu Tautu Republika" ({{val|pl|Rzeczpospolita Obojga Narodów}}, {{val|lt|Abiejų Tautų Respublika}}, {{val|be|Рэч Паспалітая Абодвух Народаў}}). Tika saglabāts robežu dalījums, iekšējā administrācija, atsevišķas valstu kases, tiesas, valsts valodas, bet bija kopējs valdnieks (ar titulu [[Polijas karalis]], [[Lietuvas lielkņazs]] u.t.t.), divpalātu [[Polijas-Lietuvas Sejms|Sejms]], likumdošana, ārpolitika un naudas sistēma.
Sākot no XVII gs. vidu, cīņā ar [[Zviedrija|Zviedriju]] un [[Krievija|Krieviju]] valsts novājinājās, un nonāca apkārtējo valstu ietekmē. 1791. gadā Polijā tika pieņemta pirmā rakstītā [[konstitūcija]] Eiropā.

Polijas, kā neatkarīgas valsts statusa zaudēšanas priekšnosacījums radās vēl 1572. gadā, kad, neatstājot troņmantnieku, nomira pēdējais [[Jagellonu dinastija]]s [[karalis]]. Kopš tā laika karaļus ievēlēja Polijas parlaments un tā faktiskā vara bija vairāk simboliska, nekā reāla. Varētu likties, ka tas ir progresīvs politiskās varas modelis, paviršā skatienā līdzīgs [[Anglija]]i, taču ne konkrētajos Polijas apstākļos. Galvenā atšķirība bija tā, ka Anglijā XVI—XVII gs. [[feodālisms|feodālisma]] attiecības bija pārtapušas [[nauda]]s [[prece|preču]] un [[tirgus]] sistēmā, [[dzimtbūšana|dzimtbūšanu]] bija aizvietojusi zemnieku saimniecības, zeme ar nedaudziem ierobežojumiem bija pirkšanas pārdošanas vai [[noma (īpašumtiesības)|noma]]s priekšmets. Savukārt Polijā joprojām pastāvēja viena no smagākajām dzimtbūšanas sistēmām Eiropā, kāda bija vēl tikai Prūsijā un Krievijā. Lielākā zemes daļa piederēja nedaudzām lielu [[magnāts|magnātu]] ģimenēm, kā [[Radzivili]] vai [[Potocki]]. Vēl bija ap miljonu liels sīkmuižnieku slānis ([[šļahta]]), bet tiem piederēja tikai apmēram desmitā daļa visas zemes platības un tie ekonomiski bija atkarīgi no lielajiem magnātiem. Savukārt zemnieku dzīve daudz neatšķīrās no [[vergs|vergu]] statusa. Magnāti arī noteica [[politika|politiku]] parlamentā un karaļa ievēlēšana parasti bija vienošanās starp nedaudzām to ģimenēm. Pastāvēja arī konstitūcija, taču ar tās noteikto kārtību, ka lēmumus un likumus parlaments var pieņemt tikai vienbalsīgi, tā drīzāk bija viens no ilgstošu politisko problēmu avotiem, nevis uz progresu orientētas sabiedrības attīstības līdzeklis. Līdz ar to politiskā vara Polijā ilgstoši izrādījās paralizēta, tā bija svārstīga un viegli pakļāvās ārvalstu ietekmei. Pēc leģendārā karaļa un karavadoņa [[Jans III Sobieskis|Jana III Sobieska]] nāves 1697. gadā, nākamie karaļi parasti nonāca tronī vai tika no tā gāzti ar aktīvu citu valstu iejaukšanos. Tā, jau nākamais pēc Sobieska karalis [[Saksija]]s [[hercogs]] [[Augusts II Stiprais]] (1670—1733) tika gāzts ar Zviedrijas palīdzību un atkal ielikts atpakaļ tronī pēc Krievijas iejaukšanās.

== Valsts bojāeja un atjaunošana ==
[[Attēls:Poland1764physical.jpg|thumb|250px|Polija—Lietuva, 1686—1770]]
[[Attēls:Rzeczpospolita 1923.png|thumb|250px|Polija starp pasaules kariem]]
Trīs [[Polijas dalīšanas|Polijas—Lietuvas sadalīšanu]] (1772., 1793. un 1795. gadā) rezultātā, Polija pazuda no pasaules kartes kā neatkarīga valsts uz 123 gadiem. Tā tika sadalīta starp [[Krievijas Impērija|Krieviju]], [[Prūsijas Karaliste|Prūsiju]] un [[Austrija|Austriju]]. Notika daudzas [[kari Polijas vēsturē|poļu sacelšanās]], bet valsts atjaunojās tikai pēc Pirmā pasaules kara [[Juzefs Pilsudskis|Juzefa Pilsudska]] vadībā.

[[Polijas Otrā republika|Polijas valsts]] tika atjaunota pēc [[Pirmais pasaules karš|Pirmais pasaules kara]], sabrūkot [[Krievijas Impērija]]i.
1926. gada maijā Pilsudskis [[pučs|puča]] rezultātā nodibināja [[autoritārisms|autoritāru]] politisko režīmu.

[[Otrais pasaules karš]] Eiropā sākās ar Vācijas iebrukumu Polijā 1939. gada 1. septembra rītā. 17. septembrī, pamatojoties uz [[Molotova—Ribentropa pakts|Molotova—Ribentropa paktu]], [[Padomju Savienība|PSRS]] iebruka Polijā no austrumiem, un līdz 6. oktobrim abi agresori okupēja visu valsti.
Cīņai par neatkarību poļi izveidoja [[Polijas pagrīdes valsts|Polijas pagrīdes valsti]] ar paralēlām pārvaldes struktūrām.
1944. gadā Polija tika atjaunota kā neatkarīga valsts (faktiski PSRS satelītvalsts). Austrumu teritorijas palika PSRS sastāvā, bet, pamatojoties uz [[Jaltas konference|Jaltas]] un [[Potsdamas konference|Potsdamas konferenču]] lēmumiem, Polijai piešķīra Vācijas austrumu teritorijas un daļu no [[Austrumprūsija]]s.

1978. gada 16. oktobrī polis Karols Vojtila kļuva par [[Romas pāvests|pāvestu]] [[Jānis Pāvils II|Jāni Pāvilu II]], bet 1980. gada septembrī [[Gdaņska|Gdaņskā]] tika nodibināta arodapvienība [[Solidaritāte (organizācija)|Solidaritāte]]. Šie divi fakti tiek vērtēti kā [[sociālisms|sociālisma]] norieta sākums Austrumeiropā. Pamatojoties uz [[Apaļais galds Polijā|Apaļā galda]] lēmumiem 1989. gadā Polijā notika brīvas vēlēšanas.

1999. gadā Polija iestājās [[NATO]], bet 2004. gada 1. maijā — [[Eiropas Savienība|ES]].

== Skatīt arī ==
* [[Kari Polijas vēsturē]]
* [[Polijas prezidenti]]
* [[Polijas valdnieku uzskaitījums]]

{{Eiropas vēsture}}

[[Kategorija:Polijas vēsture| ]]
[[Kategorija:Eiropas vēsture]]