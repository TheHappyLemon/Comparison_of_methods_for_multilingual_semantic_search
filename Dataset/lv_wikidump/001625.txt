[[Attēls:Saspiestas gaazes.jpg|thumb|240px|Metāla baloni gāzu uzglabāšanai paaugstinātā spiedienā.]]
'''Gāze''' ir [[viela]]s [[agregātstāvoklis]], kam raksturīga molekulu haotiska kustība. Gāzēm ir mazs [[blīvums]], maza [[viskozitāte]], tās pieņem trauka formu, kurā tās atrodas. Gāzes paaugstinātā spiedienā ir viegli sašķidrināmas.

Gāzes bieži uzglabā metāla balonos paaugstinātā spiedienā.

== Gāzveida vielu uzbūve ==

Gāzēs [[attālums|attālumi]] starp [[atoms|atomiem]] vai [[molekula|molekulām]] ir daudz lielāki par pašu molekulu izmēriem. Piemēram, pie [[atmosfēra (mērvienība)|atmosfēras]] spiediena trauka [[tilpums]] ir desmitiem tūkstošu reižu lielāks par traukā esošo gāzes molekulu tilpumu.

Gāzes ir viegli saspiežamas, jo, gāzi saspiežot, mainās vidējais attālums starp molekulām.

[[Telpa|Telpā]] molekulas kustas ar milzīgu [[ātrums|ātrumu]] - simtiem [[metrs|metru]] [[sekunde|sekundē]]. Pēc sadursmes tās, līdzīgi biljarda bumbiņām, atlec katra uz savu pusi.

[[Attēls:Translational motion.gif|right|thumb|Pēc sadursmes gāzes molekulas, tāpat kā biljarda bumbiņas, atlec katra uz savu pusi]]
Gāzes molekulu vājie [[molekulārie spēki|pievilkšanās spēki]] nespēj noturēt tās citu pie citas. Tāpēc gāzes var neierobežoti izplesties. Tās nesaglabā ne formu, ne tilpumu.

Molekulu triecieni pret trauka sienām rada [[spiediens|spiedienu]], kas vērsts vienādi visos virzienos.

== Plūstamība ==

Tāpat kā [[šķidrums|šķidrumus]], gāzes raksturo plūstamība. Tā ir [[viela]]s spēja plūst pa caurulēm. Gāzēm plūstamība ir ievērojami lielāka nekā šķidrumiem. Ja atver pudelīti ar kādu spēcīgi smaržojošu vielu, tās tvaiki ātri izplūst no pudelītes un jau pēc īsa mirkļa var sajust [[smarža|smaržu]]. Gāze parasti ir tik retināta viela, ka tās izplūšanu ir grūti pamanīt. Tāpēc gāzēm dažkārt pievieno odorantus — vielas ar stipru smaržu. Ja virtuvē neuzmanības dēļ ir palicis atvērts gāzes krāns, tad par gāzes noplūdi liecina specifiska smaka.

== Elektriskā strāva gāzē ==

=== Gāzes jonizācija ===
Parasti gāze [[Elektriskā strāva|elektrisko strāvu]] nevada, jo tās [[Molekula|molekulas]] vai [[Atoms|atomi]] ir neitrāli. Gāzes [[Elektrovadītspēja|elektrovadītspēju]] var palielināt, [[Jonizācija|jonizējot]] neitrālos atomus, tas ir, sadalot tos pozitīvajos [[Jons|jonos]] un [[Elektrons|elektronos]]. Šādi radušies elektroni var pievienoties neitrālajiem atomiem un pārvērst tos par negatīvajiem joniem. Līdzās jonizācijai norisinās tai pretējs process [[Rekombinācija (ķīmija)|rekombinācija]] — neitrālu atomu vai molekulu rašanās, savstarpēji pievelkoties un apvienojoties pretēju zīmju joniem vai pozitīvajiem joniem pievienojot elektronus.

Lai neitrālu atomu jonizētu, tam jāpievada jonizācijas enerģija, ar kuru tiek pārvarēts [[Atoma kodols|atoma kodola]] un tā elektronu pievilkšanās spēks. Jonizācijas enerģiju atomam var pievadīt [[Mehāniskā enerģija|mehāniskās enerģijas]], [[Siltums|siltuma]] vai [[Elektromagnētiskais starojums|elektromagnētiskā starojuma]] veidā, šīs enerģijas pievadītāju sauc par jonizatoru. Jonizatora darbības laikā gāzē pastāv dinamisks līdzsvars starp [[Laiks|laika]] vienībā jonizēto un rekombinējušos daļiņu pāru skaitu. Jonizatora darbībai beidzoties, turpinās tikai rekombinācija un gāze atkal kļūst par [[Dielektriķis|dielektriķi]].

Triecienjonizācija ir norise, kurā jonizēto atomu skaits lavīnveidā pieaug, jonizētajai gāzei atrodoties [[Elektriskais lauks|elektriskajā laukā]], kurš paātrina brīvās lādētās daļiņas.

Pilnīgi jonizētu gāzi, kurā apmēram vienādās [[Koncentrācija|koncentrācijās]] ir pozitīvie un negatīvie joni, sauc par gāzveida [[Plazma|plazmu]]. 

=== Elektriskā izlāde gāzē ===
''Pamatraksts: [[Gāzizlāde]]''

Fizikālās parādības, kuras novērojamas gāzē, ja tajā plūst strāva, kopumā sauc par izlādi gāzē.

==== Nepatstāvīgā izlāde ====
Nepatstāvīgā izlāde pastāv tad, ja gāzi jonizē ārējs jonizators. Ārējā jonizatora darbībai izbeidzoties, izbeidzas nepatstāvīgā izlāde. Tās piemērs ir izlāde [[Stikls|stikla]] caurulē starp diviem plakaniem [[Metāli|metāla]] [[Elektrods|elektrodiem]], kad gāzi jonizē elektromagnētiskais starojums. Pozitīvie joni pārvietojas [[Katods|katoda]] virzienā, elektroni pārvietojas [[Anods|anoda]] virzienā. Palielinot starpelektrodu [[Spriegums|spriegumu]], [[strāvas stiprums]] pieaug tam [[Proporcija|proporcionāli]]. Taču, palielinot spriegumu līdz tam, kad visi jonizācijas procesā radušies elektroni un joni sasniedz elektrodus, nepaspēdami sadurties un rekombinēties, strāvas stiprums vairs nepalielinās. Šādu strāvu, kas nav atkarīga no sprieguma, sauc par sātstrāvu. Spriegumam kļūstot lielākam par aizdedzināšanas spriegumu, sākas gāzes triecienjonizācija, kuras laikā gāzes stabs mirdz; strāvas stiprums lavīnveidā pieaug, un nepatstāvīgā izlāde pārvēršas patstāvīgajā izlādē.

==== Patstāvīgā izlāde ====
Patstāvīgā izlāde ir izlāde gāzē, kura norisinās bez ārēja jonizatora.

===== Mirdzizlāde =====
[[Mirdzizlāde]] novērojama zemspiediena gāzē (aptuveni 130 [[Paskāls|Pa]] jeb 1 [[Dzīvsudraba staba milimetrs|mm Hg]]), ja starp elektrodiem ir elektriskais lauks. Var novērot katoda tumšo telpu katoda tiešā tuvumā (sastāv no vairākām tumšām un gaišām joslām) un mirdzošo pozitīvo stabu.

===== Koronas izlāde =====
[[Koronizlāde|Koronas izlāde]] visbiežāk novērojama gaisā normālā [[Atmosfēras spiediens|atmosfēras spiedienā]], ja viens no elektrodiem ir smails. Izpaužas kā gāzes vāja spīdēšana un klusa šņākoņa.

===== Lokizlāde =====
[[Lokizlāde]] novērojama, ja [[strāvas blīvums]] ir lielāks par 10 [[Ampērs|A]]/[[Kvadrātcentimetrs|cm²]]. 

===== Dzirksteļizlāde =====
[[Dzirksteļizlāde]] notiek cietā, šķidrā un gāzveida [[Dielektriķis|dielektriķī]] (dielektriķa caursišana). <ref name=":0">{{Grāmatas atsauce|title=Fizikas rokasgrāmata|last=Fļorovs|first=V.|publisher=Zvaigzne|year=1985|pages=228.—234|last2=Kolangs|first2=I.|last3=Puķītis|first3=P.|last4=Šilters|first4=E.}}</ref>

== Skatīt arī ==
* [[Ideāla gāze]]
* [[Gaiss]]
* [[Fāžu stāvokļa diagramma]]
*[[Viskozitāte]]
*[[Plazma]]

== Atsauces ==
{{atsauces}}

== Ārējās saites ==
{{sisterlinks-inline}}
{{enciklopēdiju ārējās saites}}

{{agregātstāvokļi}}
{{autoritatīvā vadība}}
[[Kategorija:Gāzes| ]]