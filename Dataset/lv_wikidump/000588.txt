[[Attēls:Treaty of Versailles, English version.jpg|thumb|230px|Versaļas līguma teksta angliskā versija]]
[[Attēls:William Orpen - The Signing of Peace in the Hall of Mirrors, Versailles.jpg|thumb|230px|Versaļas līguma parakstīšana pils Spoguļu zālē (V. Orpena glezna, 1919). Vācijas pārstāvis J. Bells paraksta līgumu, pretī sēž no kreisās: ASV delegācija ar prezidentu V. Vilsonu (5. no kreisās), Francijas premjers Ž. Klemanso (6. no kreisās), Lielbritānijas delegācija ar premjeru D. Loidu Džordžu (7. no kreisās), Japānas delegācijas vadītājs Saiondzi (12. no kreisās). Stāv no kreisās Grieķijas, Portugāles, Kanādas, Serbijas, Indijas, Itālijas, Beļģijas, Dienvidāfrikas un Austrālijas pārstāvji, kā arī citi Lielbritānijas delegācijas locekļi]]
[[Attēls:The signing of the peace treaty of Versailles.webm|thumb|230px|thumbtime=5|''The Signing of the Peace Treaty of Versailles'']]
'''Versaļas līgums''' ir [[Parīzes miera konference|Parīzes miera konferencē]] izstrādāts un 1919. gada 28. jūnijā parakstīts miera līgums starp [[Pirmais pasaules karš|Pirmajā pasaules karā]] uzvarējušajām [[Antante]]s valstīm un [[Vācija|Vāciju]]. Līguma 231. punktā Vācija uzņēmās atbildību par kara radītajiem postījumiem. Vācija zaudēja ievērojamu daļu no pirmskara teritorijas (lielāko daļu [[Polija]]i), tai nācās atbruņoties un izmaksāt reparācijas Antantes valstīm. Līgums nesasniedza savus mērķus - Vācija nekļuva par militāri vāju un mierīgu zemi. Vāciešu neapmierinātība ar Versaļas līguma noteikumiem radīja labu augsni [[nacionālsociālisms|nacionālsociālisma]] izaugsmei un tikai divdesmit gadus vēlāk sākās [[Otrais pasaules karš]]. 
 
== Antantes valstu mērķi ==
Par Vācijas likteni lēma trīs valstu pārstāvji (t. s. Versaļas "Lielais trijnieks"), proti, [[Apvienotā Karaliste|Apvienotās Karalistes]] premjerministrs [[Deivids Loids Džordžs]], [[Francija]]s premjerministrs [[Žoržs Klemanso]] un [[ASV prezidents]] [[Vudro Vilsons]]. Versaļas līgums bija kompromiss, kas pilnībā neapmierināja nevienu no viņiem. Laikabiedri par līgumu izteicās, ka tas ir "trausls kompromiss starp amerikāņu utopismu un eiropiešu paranoju."

=== Francijas prasības ===
Francijas prasības bija visstingrākās, jo tās teritorijā bija notikusi gandrīz visa Rietumu frontes karadarbība. Francija uzstāja uz reparāciju maksājumiem un vēlējās pilnīgu Vācijas demilitarizāciju, savas robežas pārcelšanu līdz Reinas upei (vai [[Reinzeme]]s [[bufervalsts]] radīšanu). Uzstājot uz Reinzemes un Rūras kontroli Francija vēlējās samazināt Vācijas industriālo spēku.

Rezultātā līgums paredzēja Reinzemes demilitarizāciju un franču kontroli pār [[Zāra (zeme)|Zāras]] reģionu. Francija arī ieguva dažas Vācijas [[kolonija]]s.

=== Lielbritānijas prasības ===
Lai arī [[Britu impērija]] karā bija zaudējusi simtiem tūkstošus kritušo un Anglijas teritorija tika bombardēta, tiešu kara darbību savā teritorijā tā nebija piedzīvojusi. Pēc kara impērija ieguva vairākas Vācijas kolonijas [[Āfrika|Āfrikā]]. Briti uzstāja uz reparācijām, taču nevēlējās pilnīgu Vācijas ekonomisko iznīcināšanu un Francijas pārlieku dominanci Eiropā.

=== ASV prasības ===
Abu Eiropas lielvalstu vadītāju pretstats bija ASV prezidents Vilsons, kurš jau 1917. un 1918. gadā piedāvāja savus "Četrpadsmit punktus" uz kuru pamata veidot jauno starptautisko kārtību. Galvenie no tiem bija koloniālo impēriju apspiesto tautu pašnoteikšanās, atbruņošanās, brīva tirdzniecība, Polijas atjaunošana, [[Tautu savienība]]s izveidošana.

ASV notikušo vēlēšanu rezultātā Vilsona pārstāvētā [[ASV Demokrātiskā partija|Demokrātiskā partija]] zaudēja ietekmi un nespēja panākt 2/3 kongresa vairākumu līguma pieņemšanai. [[ASV Republikāniskā partija]] nevarēja pieņemt Tautu savienības izveidošanu, jo tā daļēji ierobežotu ASV suverenitāti. Pret līgumu bija arī daudzi īru un vācu izcelsmes Demokrātiskās partijas kongresmeņi. 
 
== Miera līguma nosacījumi ==
[[Attēls:German losses after WWI.svg|thumbnail|230px|Versaļas līgumā noteiktās Vācijas robežu izmaiņas]]
=== Reparācijas ===
1921. gadā tika aprēķināts, ka Vācijai par kara zaudējumiem jāmaksā 132 miljardi zelta marku (pēc tā laika kursa — [[USD]] 31,4 miljardi vai £6,6 miljardi. Pēc 2013. gada naudas vērtības aptuveni USD 442 miljardi vai £284 miljardi). Reparāciju maksājumi vairākas reizes tika pārskatīti, līdz 1932. gada [[Lozanna]]s konferencē iesaldēti.

=== Vācijas teritorijas redukcija ===
[[Attēls:Versailler Vertrag.png|thumbnail|230px|Vācijas teritorijas izmaiņas. Ar punktiem iezīmētajā Vācijas teritorijā tika aizliegta militāru celtņu būvniecība]]
* vēsturiski vācu apdzīvoto [[Elzasa]]s un [[Lotringa]]s provinču atdošana Francijai, kas tās bija zaudējusi 1870. gada [[Francijas-Prūsijas karš|Francijas-Prūsijas karā]].
* Ziemeļšlēsviga pēc iedzīvotāju plebiscīta tika atdota Dānijai. Pārējā [[Otrais Šlēsvigas karš|Otrajā Šlēsvigas karā]] zaudētā [[Šlēsviga-Holšteina]]s teritorija izvēlējas palikt Vācijas sastāvā.   
* [[Poznaņa]]s un [[Pomerānija]]s (Rietumprūsijas) provinču lielākā daļa tika atdota neatkarību atguvušajai Polijai. 
* [[Silēzija|Augšsilēzijas]] austrumu daļa pēc plebiscīta tika atdota Polijai. 
* daļa Augšsilēzijas tika piešķirta Čehoslovākijai. 
* Eupenes-Malmeģu rajonu piešķīra Beļģijai.
* Mēmeles reģionu ([[Klaipēdas apgabals|Klaipēdas apgabalu]]) nodeva franču kontrolē, līdz to 1923. gadā militāri anektēja Lietuva. 
* [[Zāra (zeme)|Zāras]] teritorija uz 15 gadiem nokļuva Tautu savienības kontrolē, Francija saņēma visas tur iegūtās ogles. 
* [[Austrumprūsija]]s osta pilsēta [[Danciga]] tika pasludināta par Tautu savienības kontrolētu [[Dancigas brīvpilsēta|Dancigas brīvpilsētu]], kurā Polijai tika piešķirtas tranzīta tiesības.  
* Vācijas kolonijas pārņēma Beļģija, Lielbritānija, Francija, Portugāle, Japāna, Jaunzēlande un Austrālija.

=== Vācijas demilitarizācija ===
Lai nepieļautu jaunu karu, Vācijas armija nedrīkstēja pārsniegt 100 000 vīru, nedrīkstēja pastāvēt obligātais karadienests. Kareivjiem bija jādien 12 gadus, virsniekiem 25, lai nodrošinātu, ka militāra apmācība pieejama tikai nelielam skaitam vīriešu. 
Tika likvidēts ģenerālštābs. Vācijas flotē nedrīkstēja būt vairāk par 15 000 vīru, tika samazināts kuģu skaits un izmērs. Vācijai nedrīkstēja būt tanki, kara aviācija un zemūdenes. Tika aizliegts ieroču eksports un imports. Vācu armijai bija aizliegts atrasties tuvāk par 50 kilometriem no [[Reina]]s.

=== Sistēmas pamatprincipi ===
* Miera princips: Versaļas sistēma veicināja mieru un stabilitāti starp iesaistītājām dalībvalstīm, izmantojot diplomātiskas sarunas un konfliktu izšķiršanas stratēģijas.

* Savstarpējas atkarības princips: Dalībvalstis atdzīst savstarpēju atkarību un sadarbību, lai risinātu globālas problēmas un izaicinājumus

* Cieņas un vienlīdzības princips: Versaļas sistēma uzskata, ka visām valstīm ir jābūt vienlīdzīgām tiesībām un jāciena tās.

* Versaļas sistēma bija mēģinājums izveidot jaunu starptautisko kārtību, kas balstījās uz nacionālo pašnoteikšanās principu un jaunu starptautisko organizāciju - [[Tautu Savienību]]

=== Sistēmas dalībnieki===
* Galvenie dalībnieki bija [[Antantes valstis]] - [[Francija]], [[Apvienotā Karaliste]], [[ASV]] un [[Itālija]]. Katrai no šīm valstīm bija savas ārpolitiskās un starptautiskās intereses, piemēram, [[Francija]] vēlējās nodrošināt savu drošību pret Vāciju, bet [[ASV]] meklēja veidus, kā veicināt mieru un demokrātiju.

== Skatīt arī ==
* [[1919. gada Parīzes miera konference]]
* [[Starpkaru periods]]

== Ārējās saites ==
{{sisterlinks-inline}}
{{Enciklopēdiju ārējās saites}}

{{Politika-aizmetnis}}
{{Vēsture-aizmetnis}}

{{autoritatīvā vadība}}

[[Kategorija:Pirmais pasaules karš]]
[[Kategorija:Pirmā pasaules kara līgumi]]
[[Kategorija:Miera līgumi]]
[[Kategorija:Starptautiskās sanāksmes]]
[[Kategorija:Līgumi ar Vāciju]]
[[Kategorija:Vācijas vēsture]]
[[Kategorija:Eiropas vēsture]]
[[Kategorija:Veimāras Republika]]
[[Kategorija:Tautu Savienība]]
[[Kategorija:1919. gads]]