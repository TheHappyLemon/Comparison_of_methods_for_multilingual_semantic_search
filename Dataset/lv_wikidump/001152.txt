{{Personas infokaste
| platums = 
| vārds = Bruno Kalniņš
| vārds_orig = 
| attēls = Bruno Kalniņš.jpg
| att_izmērs = 175px
| att_nosaukums = Kalniņš trimdā
| dz_dat_alt = 
| dz_gads = 1899
| dz_mēnesis = 5
| dz_diena = 7
| dz_vieta = {{vieta|Krievijas Impērija|Kurzemes guberņa|Tukuma apriņķis|Tukums|td=Latvija}}
| m_dat_alt = 
| m_gads = 1990
| m_mēnesis = 3
| m_diena = 26
| m_vieta = {{vieta|Zviedrija|Stokholma}}
| dzīves_vieta = 
| pilsonība = 
| tautība = [[latvieši|latvietis]]
| paraksts = 
| piezīmes = 
| kategorijas = 
}}

{{Citas nozīmes|politiķi|Kalniņš|Kalniņš}}
'''Bruno Kalniņš''' (īstajā vārdā '''Brūno Haralds Kalniņš''', dzimis 1899. gada 7. maijā, miris 1990. gada 26. martā) bija politiķis, viens no vadošajiem [[LSDSP]] darbiniekiem.

== Biogrāfija ==

Bruno Kalniņš dzimis 1899. gada 7. maijā [[Tukums|Tukumā]] ievērojamo sociāldemokrātu [[Pauls Kalniņš (politiķis)|Paula Kalniņa]] un [[Klāra Kalniņa|Klāras Kalniņas]] ģimenē. Tajā pašā gadā viņa tēvu izraidīja no Baltijas guberņām, un ģimene pārcēlās uz [[Žagare|Žagari]], kas ietilpa toreizējā [[Kauņas guberņa|Kauņas guberņā]]. Kalniņu ģimene atgriezās Latvijā 1901. gada pavasarī un apmetās [[Jelgava|Jelgavā]]. 1903. gadā Kalniņa vecāki bija spiesti emigrēt, un Bruno tika atstāts pie mātes radiniekiem Jelgavas apriņķa Jēkabnieku pagasta “Vanču” mājās, bet vēlāk tika pārvests pie citiem radiniekiem Jelgavas apriņķa “Zīlēnos”. 1904. gadā Kalniņu pārveda pie vecākiem, kuri pa to laiku bija iekārtojušies Cīrihē. Pēc 1905. gada 31. oktobra Krievijas cara manifesta izdošanas Kalniņu ģimene decembrī atgriezās Latvijā, taču pēc 1905. gada revolūcijas sakāves jau 1906. gada janvārī viņi bija spiesti atkal doties uz [[Cīrihe|Cīrihi]]. Tajā pašā gadā Kalniņš Cīrihē sāka apmeklēt pamatskolu. 1906. gada rudenī ģimene pārcēlās uz [[Berlīne|Berlīni]], bet decembrī atkal atgriezās Latvijā, apmetoties [[Jūrmala|Jūrmalā]] [[Majori|Majoros]]. Sākotnēji Kalniņš savu izglītošanos turpina mājās, bet 1909. gadā iestājās Dubultu ģimnāzijas 2. klasē. Sākoties [[Pirmais pasaules karš|Pirmajam pasaules karam]], Kalniņa tēvu mobilizēja, un 1915. gada maijā viņš kopā ar māti pārcēlās uz [[Somija|Somiju]], kur atradās tēva dienesta vieta. 1916. gadā Kalniņš beidza [[Helsingforsa]]s Aleksandra ģimnāziju, no 1916. līdz 1917. gadam studēja tiesības St.Pēterburgas Universitātē, no 1920. gada turpināja studijas [[Latvijas Universitāte|Latvijas Universitātē]], 1937. gadā iegūstot ''mag.iur.'' grādu.

1913. gadā Kalniņš iestājās [[Latviešu sociāldemokrātiskā strādnieku partija|Latvijas Sociāldemokrātijā]]. Pēc partijas sašķelšanās 1918. gadā viņš kļuva par [[Latviešu sociāldemokrātiskā strādnieku partija|Latvijas Sociāldemokrātiskās Strādnieku partijas]] (LSDSP) biedru. No 1917. līdz 1934. gadam viņš bija šīs partijas Centrālās komitejas loceklis, bet laika posmā no 1918. līdz 1926. gadam ieņēma LSDSP sekretāra amatu. Kalniņš bija arī [[Latvijas Sociāldemokrātiskā jaunatnes savienība|Latvijas Sociāldemokrātiskās jaunatnes savienības]] dibinātājs un no 1917. līdz 1921. gadam - tās Centrālās komitejas priekšsēdētājs.
1917. gada maijā Kalniņu ievēlēja par [[Rīgas strādnieku deputātu padome]]s izpildu komitejas locekli, pirms tam viņš jau strādāja par padomes izdevuma [[Ziņotājs (izdevums)|Ziņotājs]] redaktoru. Kalniņš bija arī [[Iskolatstrels|Iskalostrela]] loceklis un darbojās tā laikraksta [[Brīvais Strēlnieks]] redakcijā.
1918. gadā Kalniņš kļuva par [[Tautas padome]]s locekli. Pēc [[Rīga]]s krišanas viņš devās uz [[Liepāja|Liepāju]]. [[Aprīļa pučs|1919. gadā pēc 16. aprīļa puča]] Kalniņš saformēja tā saukto Liepājas apsardzības (strādnieku) rotu, un 28. maijā kopā ar vienu rotas vadu devās uz Rīgu, lai stātos pulkveža [[Jānis Balodis (ģenerālis)|Baloža]] rīcībā. Ar Baloža atļauju Kalniņš uzsāka 1. un vēlāk arī 2. Rīgas apsardzības rotas formēšanu. Rīgā Kalniņš organizēja arī Tautas padomes darbības atjaunošanu. Sākoties [[Bermontiāde]]i viņš no Tautas padomes locekļiem un citiem sabiedriskiem darbiniekiem nodibināja tā saukto Tautas padomes rotu, bet no 1919. gada 7. oktobra līdz 11. decembrim viņš dienēja Armijas virspavēlnieka štāba operatīvās daļas izlūkošanas nodaļā.
[[Attēls:Klāra, Bruno un Pauls Kalniņi 1929.jpg|thumb|280px|Klāra, Bruno un Pauls Kalniņi 1929. gadā]]

1919. gadā Kalniņš kļuva par Arodbiedrību centrālbiroja priekšsēdētāju un šos pienākumus pildīja līdz 1921. gadam. 1921. gadā viņš dibināja Strādnieku sporta savienību (vēlāk to pārdēvēta par [[Strādnieku Sports un Sargs]] jeb SSS), un vadīja šo organizāciju līdz 1934. gadam.
Kalniņš bija [[Latvijas Republikas Satversmes sapulce|Satversmes sapulces]] un visu četru pirmsokupācijas laika [[Saeima|Saeimu]] deputāts.
1929.-1930. gadā Kalniņš kā rezerves virsnieks bija iesaukts aktīvajā dienestā un dienēja 4. Valmieras kājnieku pulka pirmajā rotā. 1929. gada 11. novembrī Kalniņam ar Valsts prezidenta [[Gustavs Zemgals|Gustava Zemgala]] pavēli "...par nopelniem Latvijas atbrīvošanā..." tika piešķirta [[leitnants|leitnanta]] pakāpe.
No 1925. līdz 1940. gadam Kalniņš bija Sociālistiskās strādnieku sporta internacionāles biroja loceklis.
1934. gada naktī no 15. uz 16. maiju Kalniņš sava tēva mājās Mežaparkā tika arestēts. Aresta brīdī viņš demonstratīvi ar revolveri izšāva griestos. Šis šāviens vēlāk kļuva pazīstams kā vienīgais 15. maija apvērsuma laikā izdarītais šāviens. Ar 1935. gada 18. februāra Kara tiesas spriedumu Kalniņu, pamatojoties uz Sodu likuma 49. un 247. pantu, notiesāja uz 4 gadiem pārmācības namā, kā [[Latvijas brīvības cīņas|Brīvības cīņu]] dalībniekam sodu samazinot uz trīs gadiem. Piespriesto sodu viņš izcieta [[Rīgas Centrālcietums|Rīgas Centrālcietumā]]. 1936. gada 2. novembrī Kalniņu, pateicoties Skandināvijas valstu sociāldemokrātu izdarītajam spiedienam, atbrīvoja pirms termiņa. Pēc atbrīvošanas viņš uzņēma sakarus ar pagrīdē esošo [[Latvijas Sociālistiskā strādnieku-zemnieku partija|Latvijas Sociālistisko strādnieku-zemnieku partiju]] (LSSZP). 1937. gadā Kalniņš emigrēja uz Somiju, kur līdz 1939. gadam [[Spānijas Republika]]s diplomātiskajā dienestā pildīja preses atašeja pienākumus. Uzturoties Somijā viņš kļuva par LSSZP ārzemju komitejas locekli. 1938. gada 31. decembrī [[Politiskā pārvalde]] iesniedza Iekšlietu ministrijas Administratīvajam departamentam ierosinājumu atņemt viņam Latvijas pavalstniecību. Ar 1939. gada 2. novembra Ministru kabineta lēmumu, pamatojoties uz Pavalstniecības likuma 8.panta 2.punktu, Kalniņam Latvijas pavalstniecība tika atņemta.

[[Attēls:Kirhenšteins un Dambītis Kara skolas izlaidumā 1940.jpg|thumb|280px|"Tautas valdības" Ministru Prezidents [[Augusts Kirhenšteins|Kirhenšteins]] (vidū), armijas politiskais vadītājs ģenerālis Kalniņš (pa kreisi) un kara ministrs ģenerālis [[Dambītis]] (labajā pusē) pēdējā [[Latvijas Kara skola]]s izlaidumā 1940. gada 27. jūlijā]]
Pēc [[Latvijas okupācija (1940)|Latvijas okupācijas]] 1940. gada 22. jūnijā okupācijas varas izveidotā [[Kirhenšteina valdība]] anulēja Latvijas valdības lēmumu, un 3. jūlijā viņš atgriezās Latvijā. 
1940. gada 4. jūlijā sakarā ar sociāldemokrātisko organizāciju pašlikvidēšanos Kalniņš iesniedza lūgumu viņu uzņemt [[Latvijas Komunistiskā partija|Latvijas Komunistiskajā partijā]], taču saņēma noraidījumu. 9. jūlijā Kalniņu iecēla par tā sauktās Latvijas Tautas armijas politiskā vadītāja amata pagaidu izpildītāju (jūlija beigās - par vadītāju). Ieņemot šo amatu, viņš ieguva [[ģenerālis|ģenerāļa]] pakāpi. Īsu laiku viņš pildīja arī armijas Kultūras un propagandas pārvaldes priekšnieka amatu. Politisko vadītāju darbība sakarā ar Latvijas armijas iekļaušanu PSRS [[Sarkanā armija|Sarkanās armijas]] sastāvā 1940. gada 1. oktobrī tika izbeigta. Līdz 18. oktobrim, kad viņu no armijas atvaļināja, Kalniņš turpināja darbu Kara ministrijas sekretariātā.
No 1940. gada oktobra līdz 1941. gada jūnijam Kalniņš bija [[Latvijas Universitāte]]s docents starptautiskajās un PSRS konstitucionālajās tiesībā.

1941. gada 12. jūlijā pēc [[Latvijas vācu okupācija (1941—1945)|vācu okupācijas]] Kalniņu arestēja un līdz 24. decembrim viņš atradās vācu okupācijas iestāžu apcietinājumā. Pēc atbrīvošanas 1942. gada februārī viņš kopā ar dažiem bijušajiem vadošajiem sociāldemokrātiem pagrīdē atjaunoja LSDSP darbību. 1943. gada 13. augustā kā LSDSP pārstāvis Kalniņš piedalījās [[Latvijas Centrālā Padome|Latvijas Centrālās Padomes]] (LCP) dibināšanas sapulcē, kurā viņu ievēlēja par LCP priekšsēdētāja vietnieku. 1944. gada 12. jūlijā viņš tika arestēts. 1. septembrī viņu kopā ar LCP priekšsēdētāju [[Konstantīns Čakste|Konstantīnu Čaksti]] un sekretāru [[Ludvigs Sēja|Ludvigu Sēju]] pārsūtīja uz [[Salaspils darba nometne|Salaspils darba nometni]]. No Salaspils ar tvaikoni “Celebes” viņus pārveda uz [[Danciga|Dancigu]] un ieslodzīja Štuthofas koncentrācijas nometnē (ieslodzītais Nr.86188).

Pēc atbrīvošanas no koncentrācijas nometnes Kalniņš, sākot ar 1945. gadu, uzturējās [[Zviedrija|Zviedrijā]]. 1954. gadā viņš pieņēma Zviedrijas pilsonību. No 1945. līdz 1970. gadam Kalniņš strādāja Stokholmas Universitātē, kur bija zinātniskais līdzstrādnieks, tad universitātes Slāvu institūta galvenais bibliotekārs, lasīja lekcijas par Krievijas vēsturi un PSRS valsts iekārtu. 1956. gadā viņš Stokholmas Universitātē ieguva ''Dr.phil.'' grādu, aizstāvot darbu politikas zinātnē par padomju propagandu. No 1960. līdz 1970. gadam Kalniņš bija arī lektors Zviedrijas Augstākajā karaskolā un padomju pētniecības problēmu grupas vadītājs Ārpolitikas institūtā. No 1970. līdz 1976. gadam viņš bija arī Stokholmas Baltijas institūta valdes priekšsēdētājs.
1964. gadā kā Forda fonda stipendiāts Kalniņš darbojās ASV [[Hārvarda Universitāte]]s Krievijas institūtā. 1966. gadā viņš ar Zviedrijas Sabiedrisko zinātņu fonda stipendiju Helsinku Universitātes bibliotēkā pētīja latviešu izdevumus, kā arī veica pētījumus Somijas Valsts arhīvā. 1976. gadā Kalniņš ieguva Zviedrijas Rakstnieku fonda stipendiju politisku memuāru sarakstīšanai.
Jau 1945. gada 14. augustā Kalniņš kopā ar 13 citiem sociāldemokrātiem nodibināja Zviedrijas latviešu sociāldemokrātu klubu, bet vēlāk viņš kļuva par LSDSP Ārzemju komitejas priekšsēdētāju un bija arī partijas žurnāla "Brīvība" redaktors. 1946. gadā pēc tam, kad LCP Zviedrijas grupas līdzšinējais priekšsēdētājs [[Verners Tepfers]] atteicās no amata, par priekšsēdētāju tika ievēlēts Kalniņš, un viņš ieņēma šo amatu līdz pat LCP Zviedrijas grupas darbības izbeigšanai 1951. gadā. No 1947. līdz 1986. gadam Kalniņš pārstāvēja Latviju [[Londona|Londonā]] rezidējošajā Austrumeiropas sociālistu ūnijā, no 1961. līdz 1986. gadam bija ūnijas priekšsēdētājs un tās pārstāvis Sociālistiskajā internacionālē. No 1983. gada viņš bija [[Sociālistiskā internacionāle|Sociālistiskās internacionāles]] goda priekšsēdētājs.

Kalniņš miris 1990. gada 26. martā [[Stokholma|Stokholmā]].

== Žurnālu vadīšana ==
Bruno Kalniņš aktīvi darbojās publicistikā:
* 1917. gadā - Rīgas strādnieku deputātu padomes izdevuma [[Ziņotājs (izdevums)|Ziņotājs]] redaktors;
* 1917. gadā - [[Iskolatstrels|Iskalostrela]] laikraksta [[Brīvais Strēlnieks]] redakcijas darbinieks;
* No 1920. līdz 1922. gadam - izdevuma [[Darba Jaunatne]] redaktors, 
* no 1921. līdz 1922. - [[Latvijas Sociāldemokrātiskās Strādnieku Partijas CK Ziņotājs]] redaktors, 
* no 1924. līdz 1925. - žurnāla [[Strādnieku Sports]] redaktors, 
* no 1925. līdz 1926. - [[Latvijas Strādnieku Sports]] redaktors, 
* no 1926. līdz 1927. - [[Strādnieku Sports un Sargs (izdevums)|Strādnieku Sports un Sargs]] redaktors;
* pēc 1945. gada žurnāla "Brīvība" redaktors

== Darbi ==
Kopš 1945. gada Kalniņš daudz publicējies trimdas un ārzemju presē, nolasījis ~ 700 referātu [[Eiropa|Eiropā]] un [[Amerikas Savienotās Valstis|ASV]] par Latvijas problēmām, bijis vairāku grāmatu autors. Galvenie viņa darbi: 
* ''Är Sovjetunionen en socialistisk stat?'' (1948) - "Vai Padomju Savienība ir sociālistiska valsts?" (zviedriski); 
* ''Der sowjetische Propagandastaat. Das System und die Mittel der Massenbeeinflussung in der Sowjetunion'' (1956) - "Padomju propagandas valsts. Sistēma un masu iespaidošanas līdzekļi Padomju Savienībā" (vāciski); 
* ''[https://web.archive.org/web/20071027153731/http://www.briviba.lv/LSDSP%2050%20gadi/SATURS.htm Latvijas sociāldemokrātijas 50 gadi]'' (1956., 1993.); 
* ''Sovjetunion efter Stalin'' (1957) - "Padomju Savienība pēc Staļina"; 
* ''Revolūcija vai evolūcija Padomju Savienībā'' (1957); 
* ''La propagande en U.R.S.S.'' (1959) - "Propaganda PSRS" (franciski); 
* ''Rysslands historia och statsskick'' (1964) - "Krievijas vēsture un valsts iekārta" (zviedriski); 
* ''Agitprop'' (1966) - "Aģitprop" (Aģitācija un propaganda); 
* ''Die Staatsgründung Lettlands'' (1971) - "Latvijas valsts dibināšana" (vāciski); 
* ''The Social Democratic Movement in Latvia'' (1972) - "Sociāldemokrātiskā kustība Latvijā" (angliski); 
* ''Die Konsolidierung des unabhängigen Lettlands'' (1977) - "Neatkarīgās Latvijas konsolidēšanās" (vāciski), 
* ''Vēl cīņa nav galā. 1899-1920'' (1983.) memuāru pirmā daļa.

== Ārējās saites ==
* ''Kalniņš B.'' [https://web.archive.org/web/20091207002543/http://www.historia.lv/alfabets/K/ka/kalnins_bruno/memu/40_gads.htm 1940. gada liktenīgā vasara]
* [https://web.archive.org/web/20110417115341/http://www.historia.lv/alfabets/K/ka/kalnins_bruno/kalnins_bruno.htm Kalniņš, Brūno Haralds (07.05.1899.-26.03.1990.) - historia.lv]
* [http://www.whiterabbit.lv/t/socdem50/SATURS.htm Bruno Kalniņš. Latvijas Sociāldemokratijas 50 gadi (1904-1954)] {{Webarchive|url=https://web.archive.org/web/20140720000831/http://www.whiterabbit.lv/t/socdem50/SATURS.htm |date={{dat|2014|07|20||bez}} }}

{{Satversmes sapulce}}
{{1. Saeima}}
{{2. Saeima}}
{{3. Saeima}}
{{4. Saeima}}

{{autoritatīvā vadība}}

{{DEFAULTSORT:Kalniņš, Bruno}}
[[Kategorija:1899. gadā dzimušie]]
[[Kategorija:1990. gadā mirušie]]
[[Kategorija:Tautas padomes locekļi]]
[[Kategorija:1. Saeimas deputāti]]
[[Kategorija:2. Saeimas deputāti]]
[[Kategorija:3. Saeimas deputāti]]
[[Kategorija:4. Saeimas deputāti]]
[[Kategorija:Latvijas ģenerāļi]]
[[Kategorija:Nacistiskās Vācijas represiju upuri]]
[[Kategorija:Latvijas juristi]]
[[Kategorija:Latvijas sociāldemokrāti]]
[[Kategorija:Satversmes sapulces deputāti]]
[[Kategorija:Tukumā dzimušie]]
[[Kategorija:Trimdas latvieši]]