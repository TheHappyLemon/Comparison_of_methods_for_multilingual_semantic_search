{{cita nozīme|ezeru grupu Ziemeļamerikā|ezeru grupu Āfrikā|Āfrikas Lielie ezeri}}
[[Attēls:Great Lakes from space.jpg|thumb|300px|right|Lielie ezeri no kosmosa]]

'''Lielie ezeri''' (Amerikas Lielie ezeri) ir piecu ļoti lielu [[ezers|ezeru]] grupa [[Ziemeļamerika|Ziemeļamerikā]], tie veido lielu daļu no [[Amerikas Savienotās Valstis|ASV]] un [[Kanāda]]s robežas. Lielie ezeri ir pēc platības lielākā ezeru grupa pasaulē. Lielo ezeru un [[Sentlorensa]]s upes hidroloģiskā sistēma ir lielākā saldūdens hidroloģiskā sistēma pasaulē. Lielajos ezeros atrodas aptuveni 20% no pasaules virszemes saldūdens krājumiem — 22 812&nbsp;km<sup>3</sup>. Kopējā ezeru platība — 244 100&nbsp;km<sup>2</sup>.

== Ģeogrāfija un ģeoloģiskā vēsture ==
Lielie ezeri ir:
* [[Augšezers]] — pēc tilpuma un platības lielākais, dziļākais
* [[Mičigans]] — otrs lielākais pēc tilpuma, trešais lielākais pēc platības, pilnībā atrodas [[Amerikas Savienotās Valstis|ASV]]
* [[Hūrons]] — trešais lielākais pēc platības un otrs lielākais pēc tilpuma
* [[Ēri ezers]] — pēc tilpuma mazākais un seklākais
* [[Ontārio ezers]] — viszemāk novietotais
[[Attēls:Great Lakes.svg|left|thumb|200px|Lielo ezeru šķērsgriezums]]
Daudz mazāks, sestais ezers atrodas starp Hūronu un Ēri ezeru — [[Senklēras ezers (Ziemeļamerika)|Senklēras ezers]] (''Lake St. Clair'') — taču šis ezers netiek uzskatīts par vēl vienu Lielo ezeru.

Mičigans un Hūrons ir savstarpēji savienoti un nereti tiek uzskatīti par vienu ezeru ar nosaukumu [[Mičigans-Hūrons]]. Šāds ezeru apvienojums būtu lielāks par Augšezeru, tomēr pēc tilpuma mazāks.

Lielo ezeru sistēma ietver arī tos savienojošās upes, tai skaitā [[Niagāras upe|Niagāras upi]] uz kuras, starp Ēri ezeru un Ontārio ezeru atrodas viens no pasaules iespaidīgākajiem ūdenskritumiem — [[Niagāras ūdenskritums]]. Galvenā izteka no Lielo ezeru sistēmas ir [[Sentlorensa]]s upe, kas sākuma daļā kalpo arī par ASV un Kanādas robežu.

Lielajos ezeros atrodas ap 35 000 salu, tai skaitā [[Manitūlinas sala]] — pasaulē lielākā ezera sala.

Lielos ezerus izveidojušas ledus masas pēdējo [[ledus laikmets|ledus laikmetu]] laikā, ar horizontālu kustību nostumjot [[Zemes garoza]]s virsējos slāņus. Ledājam pirms aptuveni 10 000 gadiem atkāpjoties, sāka veidoties Lielie ezeri, kas brīžiem ir bijuši pat ievērojami lielāki un brīžiem — mazāki nekā mūsdienu ezeri. Starp [[Ņujorka (štats)|Ņujorkas]] štatu un [[Viskonsina|Viskonsinu]] iet sens ledus ezera krasts — [[Niagāras krauja]] (''Niagara Escarpment'').

[[Attēls:Lake Superior North Shore(v2).jpg|right|thumb|300px|Augšezera krasts Mičiganas štatā]]

== Kuģniecība ==
Pirmais Lielajiem ezeriem īpaši būvētais kuģis ''Le Griffon'' tika nolaists Ēri ezerā [[1679]]. gadā.

[[Sentlorensa]]s ūdensceļš un Lielo ezeru ūdensceļš ar speciāli izbūvētu kanālu sistēmu nodrošina to, ka visi Lielie ezeri ir kuģojami. Mūsdienu platie okeāna kuģi Lielo ezeru sistēmā šauro slūžu dēļ iekļūt vairs nevar. Liela daļa Lielo ezeru ziemā aizsalst. Ezeros darbojas vairāki ledlauži, tomēr ziemā kuģu satiksme ezeros ir daudz mazāk aktīva. Pēdējos gados kuģošanas intensitāte ezeros samazinās, toties XIX gadsimtā ezeros notika ļoti intensīva kuģu satiksme — no ezeriem bija pieejams arī otrs nozīmīgais iekšzemes ūdensceļš — [[Misisipi (upe)|Misisipi]] upes sistēma. Liela daļa kravu aprites starp [[Ņujorka|Ņujorku]] un [[Ņūorleāna|Ņūorleānu]] notika tieši pa iekšzemes ūdensceļu.

Lielajos ezeros tika pārvietots liels daudzums [[rūda]]s (gk. [[dzelzs]] un [[varš|vara]] rūdas), kas tika iegūta Augšezera apkaimē. 2002. gadā pa Lielajiem ezeriem tika transportētas kravas ar kopējo masu 162 miljoni tonnu, gk. dzelzs rūda, ogles, graudi, sāls, cements.

Lielie ezeri kalpoja arī par nozīmīgu Amerikas imigrantu pārvietošanās ceļu. Vēl mūsdienās ezeru krastos dzīvo kompaktas holandiešu, vācu, somu, poļu un citu tautību kopienas. Lielo ezeru kuģošanas ēra ir radījusi bagātīgu ar kuģošanu saistītu žargonu un tradīcijas.

Mūsdienās Lielie ezeri joprojām tiek izmantoti pasažieru transportam, izpriecu braucieniem.

== Vides problēmas ==
Pirms eiropiešu atnākšanas Lielie ezeri bijā ārkārtīgi bagāti ar zivīm. Eiropiešus pārsteidza lielā zivju sugu daudzveidība un lomu bagātība. Laikaposmā starp [[1889]]. gadu un [[1899]]. gadu ezeros tika nozvejotas 67 000 tonnas zivju. Ar zivīm īpaši bagāts ir seklais Ēri ezers. Pārzvejošanas sekas Lielajos ezeros eiropieši sāka izjust jau XIX gadsimta sākumā. Jau 1860. gadu beigās no ezeru sistēmas praktiski izzuda [[lasis|laši]]. Jau XIX gadsimta beigās ezeru zivju bagātība bija ievērojami mazinājusies.

Lielais iedzīvotāju skaits ap Lielajiem ezeriem un bezrūpīgā attieksme pret vidi Lielos ezerus 1960. gados noveda līdz ekoloģiskajai katastrofai tuvam stāvoklim. Tā kā Lielie ezeri apgādā ar dzeramo ūdeni desmitiem miljonu cilvēku un tie kalpo par atpūtas vietu, Lielo ezeru ekoloģiskā krīze bija viens no galvenajiem Ziemeļamerikas sabiedrības vides apziņas veidotājiem.

Mūsdienās, pateicoties apvienotām ASV un Kanādas pūlēm ezeru ekoloģiskais stāvoklis ir ievērojami uzlabojies. Mūsdienās viena no lielākajām ezeru problēmām ir [[invazīvā suga|invazīvās sugas]], tai skaitā [[jūras nēģis]] (''Petromyzon marinus'') kas 1950. gadu vidū Mičiganā un Hūronā par 99% iznīcināja [[forele|foreļu]] populāciju.

== Ārējās saites ==
{{sisterlinks-inline}}
{{Enciklopēdiju ārējās saites}}
* [https://web.archive.org/web/20060126235433/http://www.great-lakes.net/ Great Lakes Information Network (angliski)]
* [http://www.nature.org/greatlakes The Nature Conservancy's Great Lakes Program — Lielo ezeru dabas aizsardzības programma]
* [http://www.epa.gov/glnpo/atlas/index.html EPA's Great Lakes Atlas (Lielo ezeru atlants)]

{{autoritatīvā vadība}}

[[Kategorija:Ezeri]]
[[Kategorija:Ziemeļamerikas ģeogrāfija]]