[[Attēls:Slovanskisvet.PNG|thumb|330px|Slāvu tautu izplatība]]

'''Slāvi''' ir [[etnolingvistika|etnolingvistiska]] tautu grupa, kas mūsdienās galvenokārt apdzīvo [[Austrumeiropa|Austrumeiropu]], Dienvidaustrumeiropu, kā arī [[Āzija]]s ziemeļus un vidusdaļu un runā kādā no [[slāvu valodas|slāvu valodām]].

== Izcelsme ==
[[Attēls:East europe 3-4cc.png|thumb|330px|Iespējamā slāvu (sārtā krāsā), [[balti|baltu]] (zilā krāsā) un [[somugri|somugru]] (zaļā krāsā) arheoloģisko kultūru izplatība 3.—4. gadsimtā]]
Slāvu [[etnoģenēze]] un sākotnējā teritorijas apgūšana ir visai neskaidra. Ne [[grieķi]], ne [[romieši]] nebija ciešā kontaktā ar slāviem, tāpēc fiksētu seno vēsturnieku ziņu par viņiem ir ļoti maz. Vēsturnieku vidū ir pretrunīgi viedokļi par attiecīgo cilšu apdzīvotajām teritorijām un šo cilšu etniskajiem pamatiem. Tā, piemēram, pastāv viedoklis, ka [[poļi|poļu]] priekšteči mituši plašā teritorijā starp [[Odera|Oderu]] un [[Visla|Vislu]], lai gan daudzas pazīmes liecina, ka patiesībā tā bijusi stipri vairāk uz austrumiem — mežiem klātajās [[Karpati|Piekarpatu]] ziemeļu nogāzēs, aptverot [[Beloveža]]s mežus un [[Poļesje]]s reģionus — mūsdienu [[Baltkrievija]]s dienvidu un [[Ukraina]]s ziemeļu daļas. Tikai vēlāk — 3.—4. gadsimtu laikā viņi jau apdzīvoja Vislas, [[Dņestra]]s, [[Buga]]s un [[Dņepra]]s upju baseinus.

Sastopama arī pretēja galējība — nonivelēt slāvus, norādot uz [[Pripeta]]s purviem kā viņu sākotnējo izcelšanās vietu. Tādēļ labāk būtu atzīt, ka slāvu apdzīvoto teritoriju robežas precīzi nav iespējams noteikt, tās daudzkārt mainījušās.

== Stepju klejotāju ietekme ==

Visai apšaubāmi, vai slāvi valodas ziņā bija jūtami diferencējušies līdz to masveida staigāšanas sākumam pirmā gadu tūkstoša vidū. Virknei ar ticējumiem saistītu apzīmējumu, piemēram, „bog” (dievs), vai „raj” (paradīze), ir jaušama indoirāņu izcelsme, līdzīgi arī kā daudzu slāvu ūdenstilpju vietvārdiem. Saskaņā ar vienu no hipotēzēm, slāvu ciltis ir konsolidējušās ar indoirāņu jātnieku cilti [[sarmati]]em, kas ilgu laiku veidoja slāvu sabiedrības virsslāni. Šai hipotēzei par labu liecina seno grieķu ģeogrāfu lietotais "Sarmatijas" nosaukums, ko līdz pat 13. gadsimtam attiecināja uz plašām slāvu un [[balti|baltu]] cilšu apdzīvotajām teritorijām Austrumeiropā.

No [[pirmslāvi|pirmslāvu]] ģenēzes viedokļa būtiski ir tas, ka viņiem pārcietuši gandrīz visus Āzijas [[klejotāji|klejotāju]] viļņus, kas jebkad iebrukuši Centrālajā Eiropā. Taču klejotāji slāviem, atšķirībā no romiešiem, bizantiešiem un ģermāņiem, dažkārt arī netieši palīdzējuši. Tā [[huņņi]] 4. gadsimta otrajā pusē, virzoties arvien tālāk rietumu virzienā, padzina [[alāni|alānus]] no reģiona starp [[Volga]]s un [[Dona]]s upēm, bet pēc tam izspieda [[austrumgoti|austrumgotus]] no Dņestras upes baseina. Paši huņņi pēc tam pāri Karpatiem iebruka Austrumeiropā, bet „atbrīvojušās” alānu un austrumgotu teritorijas tūlīt pat aizņēma slāvi.

Ne mazākā mērā slāviem netieši palīdzēja arī [[Avāri (senie)|avāri]], kuri iebruka [[Balkānu pussala|Balkānos]] un piespieda [[Austrumromas impērija|Bizantijas]] spēkus šo reģionu atstāt. No avāru armiju uzmākšanās glābiņu [[Itālija|Itālijā]] bija spiesta meklēt arī [[ģermāņi|ģermāņu]] cilts — [[langobardi]], kuri apdzīvoja zemes starp [[Donava|Donavu]] un [[Tisa|Tisu]]. Līdz ar to organizēta šo teritoriju aizsardzība pārstāja eksistēt. Vājinājās arī avāru spēks un to atkal izmantoja slāvi, kuri arvien lielākā skaitā, iespējams, no Dņepras lejasteces reģioniem, sāka iespiesties Balkānu teritorijās. 6. gadsimta pirmajā pusē slāvu ciltis jau aizņēma Donavas baseinu uz austrumiem no Balkānu kalnu grēdas.

== Slāvu izplešanās ==

[[Attēls:Slav-7-8-obrez.png|thumb|330px|Slāvu cilšu apmešanās areāls pēc izplešanās 7.—8. gadsimtā]]

=== Dienvidslāvu cilšu izveidošanās ===
Jau 540. gadā šīs slāvu ciltis mēģināja ieņemt [[Konstantinopole|Konstantinopoli]]. Tas viņiem neizdevās, bet arī Bizantija, kas tanī laikā bija aizņemta karos bijušās [[Romas impērija]]s teritorijās Ziemeļāfrikā, Itālijā, [[Spānija|Spānijā]], nespēja pilnībā nosargāt savas Balkānu teritorijas, tāpēc slāvi avāru vadībā pakāpeniski [[okupācija|okupēja]] un [[pārslāvošana|pārslāvoja]] Balkānu pamatiedzīvotājus — iliriešus un [[maķedonieši|maķedoniešus]] un pat [[bulgāri|bulgārus]], kas ieklīda Balkānos pēc tam, kad šeit jau bija apmetušās slāvu ciltis. Līdz 7. gadsimta vidum slāvi jau bija iespiedušies [[Grieķija]]s teritorijā, sākotnēji centrālajā Grieķijā, bet tad arī [[Atika|Atikā]] un [[Peloponēsa|Peloponēsā]], attālinot šo reģionu no [[Senā Grieķija|Senās Grieķijas]] mantojuma un tādējādi dziļi ietekmējot tā tālāko kultūras veidolu.

Vēlāk slāvu cilts [[horvāti]], kurus pirmās vēsturiskās ziņas raksturo kā mūsdienu Polijas dienvidu teritorijas ([[Krakova]]s tuvumā) apdzīvojošas ciltis, kolonizēja [[Sava]]s upes augšteces reģionu un [[Dalmācija]]s piekrasti. Cita slāvu cilts, kas sākotnēji apmetās [[Alpi|Austrumalpu]] nogāzēs [[Drava (upe)|Dravas]] upes augštecē vēlāk kļuva pazīstama kā [[slovēņi]]. [[Serbi]], kas arī bija slāvi, ieņēma stratēģiski nozīmīgo reģionu starp Dravas, Tisas un Savas ieplūšanas vietām Donavā (mūsdienu [[Belgrada]]s tuvumā). Visas šīs slāvu ciltis, absorbējot vietējos pamatiedzīvotājus, kļuva par mūsdienu serbiem, horvātiem un maķedoniešiem.

=== Rietumslāvu cilšu izveidošanās ===

Tieši tāpat slāvi sekoja avāriem, kuri, izklīdinot sakauto un novājināto huņņu paliekas, virzījās tālāk ziemeļrietumu un rietumu virzienā, atbrīvojot slāviem arvien jaunas teritorijas. Viņi tagad varēja sākt brīvi maršēt pa līdzenumu, aizņemot plašu apgabalu starp Elbas un Donavas upēm. [[Vendi (slāvi)|Vendi]] migrēja uz reģionu [[Odera]]s rietumos. [[Čehi|Čehu]] priekšteči apmetās [[Bohēmija|Bohēmijā]], bet [[slovāki|slovāku]] senči okupēja Karpatu dienvidu nogāzes. Tā, Morāvija un Bohēmija kļuva pilnībā slāviskas ap 550. gadu, bet [[Elba]]s baseins ap 600. gadu. Šīs ciltis vēlāk integrējoties uz [[feodālisms|feodālo]] attiecību bāzes izveidoja Morāvijas impēriju, kas bija nozīmīgs spēks Eiropā 8.—9. gadsimtā. Līdz ar to lielākajā Centrāleiropas daļā veidojās pavisam cita civilizācija, atšķirīga no agrākās ķeltu, grieķu un romiešu Eiropas.
Poļu ciltis (''polanie'' — 'klajumu ļaudis') sākotnēji parādījās Oderas pietekas [[Varta]]s krastos (mūsdienu [[Poznaņa]]s apkaimē), bet vēlāk viņi pārņēma lielu daļu Vislas baseina, spiežot [[balti|baltus]] ([[senprūši|senprūšus]]) pārvietoties uz Vislas labo krastu un tālāk ziemeļaustrumu virzienā. Vēlāk rietumslāvi, kas apdzīvoja Vislas augšteci, Oderas, Odras un Elbas upju baseinus, centrālo Eiropu izveidojās par mūsdienu čehiem, slovākiem un [[poļi]]em.

=== Austrumslāvu cilšu izveidošanās ===
{{pamatraksts|Austrumslāvi}}
Mūsdienu [[krievi|krievu]], [[ukraiņi|ukraiņu]] un [[baltkrievi|baltkrievu]] priekšteči — [[austrumslāvi]] ziemeļaustrumu virzienā iespiedās [[balti|baltu]] cilšu apdzīvotajā [[Valdaja augstiene|Valdaja augstienē]] un tai tuvajos apkārtējos reģionos. Tā izrādījās stratēģiski izdevīga vieta, jo tieši no Valdaja augstienes, kuras augstākais punkts gan ir tikai 347 m virs jūras līmeņa, savu tecējumu aizsāk vairākas no satiksmes un transporta viedokļa svarīgas upes. Trīs nozīmīgākās no tām ir [[Volga]], [[Daugava]] un [[Dņepra]]. Taču pieminēšanas vērta ir arī [[Ilmeņa ezers|Ilmeņa ezera]] dienvidu galā ietekošā [[Lovate]]. Savukārt, šķērsojot Ilmeni ziemeļu virzienā, nonākam no tā iztekošajā [[Volhova|Volhovā]], pa kuru varēja viegli nokļūt [[Lādogas ezers|Lādogas ezerā]], bet pa no tā iztekošo [[Ņeva|Ņevu]] tālāk [[Baltijas jūra|Baltijas jūrā]]. Tieši pa šādu ceļu daļa slāvu migrēja uz ziemeļiem un, izspiežot somugru ciltis, izvietojās mūsdienu [[Pleskava]]s un [[Novgoroda]]s apkaimē, līdz pat Lādogas ezeram.

Austrumslāvi prasmīgi izmantoja šo dabas doto infrastruktūru, nodibinot divus stratēģiskus tirdzniecības punktus — [[Kijiva|Kijivu]] dienvidos no Valdaja augstienes (apmēram 4. gadsimtā) un [[Novgoroda|Novgorodu]] ziemeļrietumos (apmēram 5.—6. gadsimtā). Izmantojot jau aprakstītos ūdensceļus, šie punkti izrādījās galvenie Baltijas, [[Baltā jūra|Balto]], [[Melnā jūra|Melno]] un [[Azovas jūra|Azovas jūru]] savienojošie mezgli. Tas arī nodrošināja austrumslāvu nostiprināšanos Eiropas austrumu daļā. Tiesa, sākotnēji šīs stratēģiskās priekšrocības izmantoja nevis slāvi, bet gan pavisam citi — galvenokārt, skandināvu [[vikingi]].

Līdz ar to slāvu sākotnējās teritorijas platības ziņā bija daudzkārt palielinājušās, turklāt, ar minimālām pūlēm. Tas pavisam negaidīti un īsā laikā deva šai sākotnēji neievērojamai etniskai grupai milzīgas tālākās attīstības iespējas, kā arī konkurences priekšrocības salīdzinājumā ar citām tautām.

== Saimniecības izveidošanās ==
Atšķirībā no vairuma Āzijas stepju klejotājiem, slāvi bija [[indoeiropieši]] un no neatminamiem laikiem nodarbojās ar [[zemkopība|zemkopību]]. Slāvu ciltis, to kultūra un valoda laika gaitā diferencējās, atkarībā no slāvu cilšu mītnes zemēm, kas gan laika un dažādu ārējo apstākļu ietekmē mainījās. Tā, franki 5. gadsimtā deva izšķirošu triecienu avāriem, kas kontrolēja lielu Centrālās un Austrumeiropas daļu. Novājinātos avāru spēkus galīgi pieveica slāvi, kas mita tālāk Eiropas austrumos. Kā frankiem, tā arī slāviem avāri bija nepatīkams traucēklis. Frankiem avāri neļāva nostiprināt jau iegūtās teritorijas. Savukārt slāviem bija jāiegūst jaunas, drošākas teritorijas, jo plašās un atklātās Dņepras lejasteces stepes bija pārāk viegli pieejamas Āzijas klejotāju sirojumiem, it īpaši ņemot vērā agresīvo tā laika huņņu izplešanos.

Nonākot tūlīt aiz plašās teritorijas robežām tiešā saskarsmē ar citām valstīm — Rietumeiropu, Bizantiju un [[Persija]]s pēcteci — [[Abasīdu impērija|Abasīdu impēriju]], slāviem radās jaunas ekonomiskās iespējas. Pirmkārt, 1. gadu tūkstoša pirmajā pusē, pārņemot no Rietumeiropas [[lemešarkls|lemešarklu]] un augu rotācijas sistēmu, slāvu zemēs aizsākās agrārā revolūcija — šīs nozares efektivitāte strauji pieauga. Otrkārt, radās iespēja paplašināties tirdzniecības sakariem. Visplašāk tirgotās preces bija vergi un kažokādas. Īpaši ienesīga, pateicoties [[musulmaņi|musulmaņu]] kalifātu gandrīz neierobežotajam pieprasījumam, bija vergu tirdzniecība. Vergu tirdzniecība sākot ar 8. gadsimtu bija ieguvusi milzīgus apmērus. Par to liecina arābu monētu depozīti, kas lielā skaitā atrasti visā Centrāleiropas un Austrumeiropas teritorijā. Spriežot pēc šo monētu atradnēm, visvairāk šajā tirdzniecības jomā bija „specializējušies” rietumslāvi un Daugavas augšteces ([[Polocka]]s) [[kriviči]], pēdējiem cieši sadarbojoties arī ar vikingiem, bet vergu avots galvenokārt bija etniski radniecīgie slāvi, iespējams arī balti, kuri dzīvoja starp rietumslāvu un kriviču zemēm.

Peļņu nesošā vergu tirdzniecība, pieaugošās bagātība un līdz ar to arī ambīcijas slāvu zemēs veicināja arī politisko struktūru veidošanos. 9. gadsimtā izveidojās [[Lielmorāvija]]s valsts. Savukārt 10. gadsimta otrajā pusē [[Meško I Pjasts|Meško]] radīja pats savu [[kavalērija|kavalēriju]], kura sākotnēji nodrošināja vergu medības, bet vēlāk palīdzēja izveidot Polijas valsts prototipu.

== Atsauces ==
{{atsauces+}}

== Ārējās saites ==
* [http://www.slavism.com/ Slāvisms] {{Webarchive|url=https://web.archive.org/web/20060721103909/http://www.slavism.com/ |date={{dat|2006|07|21||bez}} }} {{en ikona}}
* [http://www.scaruffi.com/politics/slavs.html Slāvi, maģāri, bulgāri un rumāņi] {{en ikona}}

{{autoritatīvā vadība}}

[[Kategorija:Slāvi| ]]