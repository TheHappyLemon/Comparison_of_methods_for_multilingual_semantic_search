[[Attēls:Astrologos.1531a.gif|thumb|200px|Astrologs]]Par '''zinātnisko revolūciju''' pieņemts uzskatīt radikālu pavērsienu cilvēku zināšanās, uzskatos un domāšanā, kas bija vērojams apmēram no XVI gs. vidus līdz XVII gs. vidum. Zinātniskā revolūcija, līdz ar [[Humānisms|humānismu]] un [[Reformācija|reformāciju]], lielā mērā saistāma ar [[Renesanse|renesansi]], kā viena no tās izpausmēm un rezultātiem.

Zinātniskās revolūcijas būtība ir ne tikai jaunas zināšanas, atklājumi un zinātniskas atziņas [[astronomija|astronomijā]], [[matemātika|matemātikā]] , [[mehānika|mehānikā]], [[optika|optikā]], [[ķīmija|ķīmijā]], [[botānika|botānikā]] u.c., bet izpratne par šo zināšanu nozīmi [[sabiedrība]]s dzīvē un cilvēku attieksmē pašiem pret sevi un apkārtējo pasauli. Taču būtu kļūdaini jēdzienu ''Zinātniskā revolūcija'' interpretēt pārāk burtiski. Lielākajā sabiedrības daļā vēl ilgi daudz populārāki un atzītāki bija [[alķīmija|alķīmiķi]], [[astroloģija|astrologi]] un dažādi [[maģija]]s meistari.

== Astronomija ==
[[Attēls:Heliocentric.jpg|left|thumb|300px|Heliocentrisms]]Jauno atziņu būtību un nozīmi ne vienmēr izrādījās viegli novērtēt. Piemēram, [[Nikolajs Koperniks|N.Kopernika]] [[postulāts|postulātu]], ka nevis [[Saule]] riņķo ap [[Zeme|Zemi]], bet tieši otrādi - Zeme ir Saules [[dabīgais pavadonis]], sākotnēji aizplīvoroja astrologu pieņēmums, ka Saule ir visa vienotības simbols. Taču N.Kopernika [[heliocentrisms|heliocentriskā]] koncepcija būtiski atšķīrās no astroloģiskajiem pieņēmumiem ar to, ka N.Kopernika secinājumi balstījās uz instrumentāliem novērojumiem un [[eksperiments|eksperimentu]], kā [[zinātniskā metode|zinātnisku metodi]]. Tiesa, gan alķīmiķi, gan astrologi arī veica novērojumus un eksperimentus. Taču, atšķirībā no tiem, zinātniskās metodes pielietošana pieļauj tikai tādus secinājumus, [[hipotēze]]s un [[prognoze]]s, kas balstās uz [[empīrisms|empīriski]] novērojamiem un izmērāmiem faktiem, norobežojoties no jebkādas to [[subjektīvisms|subjektīvas]], nepierādāmas [[interpretācija]]s.

Zinātniskās revolūcijas ātrāku uzvaru apgrūtināja arī tas, ka virkne zinātnisku atklājumu autoru vienlaicīgi piekopa arī nezinātnisku vai nekritisku pieeju saviem eksperimentiem un novērojumiem, pieļaujot visai apšaubāmu to interpretāciju. Kā piemēru var minēt [[dāņi|dāni]] [[Tiho Brahe]] (1546-1601), kurš pelnīti augstu novērtējumu zinātnes vēsturē ieņem ar [[komēta|komētu]] novērojumiem, līdz ar to sagraujot līdz tam pastāvējušo priekšstatu par [[kosmoss|kosmosu]], kā [[sīpols|sīpolam]] līdzīgu [[kristāls|kristālisku]] sfēru kopumu. Taču T.Brahe bija arī savā laikā pazīstams astrologs un alķīmiķis, - viņš tā arī neatzina N.Kopernika heliocentrisko koncepciju.

N.Kopernika teorija kļuva plašāk pazīstama daļēji pateicoties itāļu fiziķim un astronomam [[Galileo Galilejs|Galileo Galilejam]] (1564-1642), kurš to ne vien atbalstīja, bet, atsaucoties uz N.Koperniku, kā arī saviem atklājumiem astronomijā, izvērsa asu [[Bībele]]s ar pasaules uzbūvi saistīto tēžu kritiku. Par to G.Galilejs tika izsaukts uz Romu, kur saņēma bargu [[Romas pāvests|pāvesta]] nosodījumu. Taču G.Galilejs nepadevās un turpināja savās lekcijās un publikācijās pierādīt N.Kopernika teorijas pamatotību, līdz lieta nonāca [[inkvizīcija]]s tiesā. Lai gan tā piespieda G.Galileju formāli atteikties no saviem uzskatiem, heliocentriskā teorija zinātnieku un pat astrologu vidū jau bija kļuvusi par [[metodoloģija|metodoloģisko]] pamatu tālākiem Visuma pētījumiem.

Arī [[vācieši|vācietis]] [[Johanness Keplers]] (1571-1630) lielu sava laika daļu veltīja astroloģijai. Taču zinātnieka aicinājums J.Kepleram acīmredzot bijis spēcīgāks - viņš savu veikto astronomisko novērojumu rezultātā atklāja virkni likumu - [[Keplera likumi]], tai skaitā arī [[Planētu kustības likums|planētu kustības likumu]], tādējādi ne vien apstiprinot N.Kopernika heliocentriskās sistēmas pamatotību, bet radot arī priekšnosacījumus [[Īzaks Ņūtons|Īzaka Ņūtona]] (1643-1727) [[Universālā gravitācijas teorija|universālajai gravitācijas teorijai]]. Ar šo ieguldījumu J.Keplers tiek uzskatīts par vienu no spožākajām zinātniskās revolūcijas zvaigznēm.

== Filosofija ==
N.Kopernika, G.Galileja u.c. atklājumu atzīšana un praktiska pielietošana droši vien kavētos vēl ilgāk, ja nebūtu sācies apvērsums arī cilvēka domāšanā, izpratnē par dabu un cilvēka vietu tajā. Liela nozīme šajā ziņā bija britu filozofa [[Frānsiss Bēkons|Frānsisa Bēkona]] (1561-1626) izstrādātajai [[Zinātniskā metode|zinātniskajai metodei]]. Tās pamatā ir doma, ka zināšanas ir iegūstamas no korektiem un sistemātiskiem eksperimentiem un novērojumiem. Viņš noliedza tradicionālo [[dedukcija]]s metodi, saskaņā ar kuru zināšanas varēja atvasināt no kādām iepriekš dotām, baznīcas [[sankcija|sankcionētām]] [[aksioma|aksiomām]].

Arī divi franču matemātiķi un filozofi iegājuši zinātnes vēsturē ar virkni revolucionāru ideju. Tie bija [[Renē Dekarts]] (1596-1650) un [[Blēzs Paskāls]] (1623-62), kā arī viens no izcilākajiem viņu ideju pārņēmējiem un turpinātājiem - holandiešu filozofs [[Benedikts Spinoza]] (1632-77). R.Dekarta ieguldījumu jauno laika filozofijā saista galvenokārt ar viņa izstrādāto radikālu [[racionālisms|racionālisma]] sistēmu, kas vēlāk kļuva pazīstama kā [[karteziānisms]]. Saskaņā ar R.Dekartu [[matērija]] un [[gars]] ir strikti nošķirti, bet [[cilvēks]] un visi [[dzīvnieks|dzīvnieki]] ir sarežģītas [[mehānisms|mehāniskas]] sistēmas.

Arī B.Paskāls bija konsekvents racionālisma piekritējs, taču atšķirībā no R.Dekarta, viņa racionālisms bija daudz elastīgāks, tas mijās ar praktiska "veselā saprāta" slēdzieniem (''sirdij ir savi apsvērumi'' un tml.).

[[Attēls:Mécanisme 1.jpg|thumb|400px|Pulksteņa mehānisms]] B.Spinoza savos darbos aktīvi atbalstīja R.Dekarta matemātisko un loģisko Pasaules uzbūves izpratni. Turklāt viņš bija nesamierināms reliģijas dogmu kritiķis, piemēram, apzīmējot ''[[Dievs|Dieva]] gribu'', kā neziņas un tumsonības patvērumu. Par saviem [[ķeceris|"ķecerīgajiem"]] sacerējumiem B.Spinoza, būdams [[ebreji|ebrejs]], tika izslēgts no [[Amsterdama]]s ebreju kopienas.

Taču jaunās zinātnes un filosofijas pretstats reliģijai, neskatoties uz nereti aso un nesamierināmo baznīcas dogmu kritiku, nemaz nebija tik absolūts, kā varētu likties. Patiesībā daudz vairāk bija mēģinājumu jaunās zināšanas un atziņas "salaulāt" ar pastāvošajiem uzskatiem par dievišķo Pasaules kārtību. Ap XVII gs. vidu vairums zinātnieku un filozofu bija nonākuši pie vairāk vai mazāk vienota priekšstata par pasaules uzbūvi, kas lielā mērā atgādina pulksteņa mehānismu. Tas nozīmēja, ka it visu, vai tā būtu [[Roberts Boils|R.Boila]] (1627-1691) [[hidrostatika]], vai Ī.Ņūtona mehānikas likumi, vai jebkādas citas dabas parādības vai procesi, varēja precīzi aprēķināt jebkurā telpas vai laika griezumā un loģiski izskaidrot to cēloņsakarību. Taču tas vēl nenozīmēja, ka no priekšstata par Pasaules mehānisko uzbūvi, būtu izslēdzams Dievs un viņa griba. Agrākais visai izplūdušais un mistiskais uzskats par Dievu kā visa cēloni un radītāju ieguva konkrētāku veidolu - tagad tas bija Lielais Pulksteņmeistars, jeb [[Dižais Pasaules Arhitekts]], kas Pasauli, visu dzīvo un nedzīvo, ierīkojis saskaņā ar paša noteiktiem mehānikas likumiem. Līdz ar to starp reliģisko ticību un racionālo domāšanu tika panākts kompromiss un samierināšanās, kas pastāvēja gandrīz divsimt nākamo gadu.

== Lielie ģeogrāfiskie atklājumi ==
Cilvēka dziņa iegūt jaunas zināšanas vienmēr bijusi, ne tikai veicot pētījumus un eksperimentus fizikā, ķīmijā, astronomijā un citās zinātnes jomās, bet arī ceļojot un pētot apkārtējo pasauli. Zinātniskās revolūcijas laikmets ne tikai lielā mērā sakrita ar Lielo ģeogrāfisko atklājumu laikmetu laika ziņā, šajās jomās iegūtās zināšanas savstarpēji papildināja un apstiprināja cita citu, kā rezultātā soli pa solim paplašinājās un pilnveidojās vienots, integrēts priekšstats par Pasauli.

Vēl [[Senie laiki|Seno laiku]] ceļojumi arvien tālāk un tālāk no Eiropas krastiem bija radījuši nojausmu par citu, iespējams lielu zemju vai kontinentu pastāvēšanu kaut kur aiz tālajiem [[okeāns|okeānu]] plašumiem. Šī nojausma ieguva nedaudz konkrētāku saturu pēc [[Kristofors Kolumbs|Kristofora Kolumba]] (1451-1506) pirmā ceļojuma 1492.g. Taču arī vēl pēc trim nākamajiem ceļojumiem Kr.Kolumbs pats vēl joprojām skaidri nezināja, kur viņš īsti ir bijis.

Arī [[Dženova]]s jūrasbraucējs Džovanni Kaboto ([[Džons Kebots]], 1450-98) 1497.g., izceļojis ar kuģi no [[Bristole]]s, šķērsoja [[Atlantijas okeāns|Atlantijas okeānu]] un nonāca Bretonas raga salā (''Cape Breton Island'') - Kanādas ziemeļaustrumu daļā, kuru viņš noturēja par [[Ķīna]]s daļu. Tikai pēc [[Florence]]s tirgotāja, ģeogrāfa un kartogrāfa [[Amerigo Vespuči]] (1454-1512) trīs vai četriem ceļojumiem 1497.-1504.g. laikā, Eiropā beidzot nāca atklāsme, ka līdzšinējiem jaunu zemju atklājumiem aiz Atlantijas okeāna nav nekāda sakara ar [[Āzija|Āziju]], bet tas ir [[kontinents]], kurš tā arī tika nosaukts viņa vārdā - par [[Amerika|Ameriku]].

Nozīmīgs bija arī spāņu ceļotāja un [[konkistadors|konkistadora]] [[Vasko Nunjess de Balboa|Vasko Nunjesa de Balboa]] (1475-1519) Klusā okeāna atklāšana, viņam 1513.g. šķērsojot [[Panama]]s [[Zemesšaurums|zemesšaurumu]]. Viņš bija pirmais eiropietis, kurš ieraudzīja Kluso okeānu no Amerikas kontinenta.

Šo ceļojumu sēriju noslēdza [[spāņi|spāņu]] [[ekspedīcija]] [[portugāļi|portugāļu]] [[kapteinis (jūrniecība)|kapteiņa]] [[Fernāns Magelāns|Fernāna Magelāna]] (1480-1521) vadībā, kura aplieca zemeslodi, līdz ar to neapgāžami pierādot, ka Zeme ir apaļa, kā arī to, ka Atlantijas un Klusais ir divi dažādi okeāni, bet starp tiem ir Amerikas kontinents.

{{Fizika-aizmetnis}}
{{Ķīmija-aizmetnis}}
{{Bioloģija-aizmetnis}}

[[Kategorija:Zinātnes vēsture]]