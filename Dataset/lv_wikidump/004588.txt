[[Attēls:Aegeansea.jpg|thumb|300px|Egejas jūras reģions. Satelītuzņēmums]]
'''Egejas civilizācija''' ir [[jēdziens]], kuru lieto, lai apzīmētu [[Bronzas laikmets|bronzas laikmeta]] [[Civilizācija|civilizāciju]], kura ap 3000.—1200. gadu p.m.ē. apdzīvoja [[Egejas jūra]]s reģionu, galvenokārt tās salas — [[Krēta|Krētu]], [[Kiklādes salas|Kiklādes]] u.c. —, kā arī atsevišķas sauszemes [[Grieķija]]s teritorijas. Egejas civilizācijas jēdziens apvieno dažādas šī reģiona kultūras, kuras pastāvēja dažādos bronzas laikmeta laika posmos, ieskaitot arī [[Dzelzs laikmets|dzelzs laikmeta]] sākumu.

== Egeja — Eiropas civilizācijas sākums ==
[[Attēls:Map Minoan Crete-en.svg|thumb|200px|Mīnojas Krēta]]

Eiropas civilizācijas pirmsākumi nereti asociējas ar [[Senā Grieķija|seno Grieķiju]], [[Peloponēsa|Peloponēsu]], [[Atēnas|Atēnām]], [[helēņi]]em utt. [[Arheoloģija|Arheoloģiskie]] izrakumi tomēr liecina, ka sākotnēji tika "apgūtas" Egejas jūras salas un tikai pēc daudziem gadsimtiem, kad tur jau bija izveidojusies augsti attīstīta civilizācija, sākās straujāka Grieķijas kontinentālās daļas attīstība, lai gan apdzīvota tā bijusi vienmēr.

Pirmie ieceļotāji Egejas jūras dienvidu salās (Kiklādu, u.c.), parādījušies vēl [[Akmens laikmets|akmens laikmetā]] — pirms apmēram 4000. g. p.m.ē. Tās bijušas visai primitīvas [[Ziemeļāfrika]]s ciltis. Turpmāko, apmēram tūkstoš gadu laikā, šīs ciltis, sajaucoties ar vēlākiem kolonistiem, savā attīstībā strauji progresējušas, akmens laikmetu nomainot pret bronzas laikmetu un liekot pamatus Egejas civilizācijai.

Ap 3000. g. p.m.ē. Egejas reģionā parādījās samērā liels jaunu ienācēju vilnis, visticamāk no salīdzinoši augstāk attīstītās [[Mazāzija]]s. Virkne zinātnieku uzskata, ka arī Grieķijas kontinentālajā daļā šie cilvēki varēja nonākt pa šauro zemes strēli, kas atdala [[Melnā jūra|Melno jūru]] no [[Marmora jūra]]s mūsdienu [[Stambula]]s rajonā (tanī laikā šeit, visdrīzāk, vēl nebija [[Bosfora šaurums|Bosfora šauruma]]). [[Cilvēku migrācija|Migrācija]] bija iespējama arī pa otru zemes tiltu pāri [[Dardaneļu šaurums|Dardaneļu šaurumam]], kas savieno Marmora un Egejas jūras (iespējams, arī Dardaneļu šaurums vēl nebija izveidojies). Pastāv arī iespēja, ka daļa Grieķijas kolonistu ieradušies šeit pa jūru.

Apmetuši plašu loku gar Egejas jūras ziemeļu piekrasti, ieceļotāji no ziemeļiem ieradušies Grieķijā. Tie dēvējuši sevi par helēņiem — tā saskaņā ar [[Homērs|Homēra]] rakstiem sauca vienu no nelielām senās Grieķijas ciltīm. Par grieķiem šī reģiona iedzīvotājus sāka saukt vēlākie ienācēji. Arī grieķi bija viena no ciltīm, kas apdzīvoja [[Epīra|Epīru]] — Grieķijas ziemeļrietumu daļu.

Noskaidrots, ka helēņi jau lietojuši bronzas [[Ierocis|ieročus]] un [[Darbarīks|darbarīkus]] un viņi jau atradās [[dzimts iekārta]]s sairšanas stadijā. Arheoloģiskie izrakumi liecina, ka sākotnēji šie cilvēki dzīvojuši nelielos, savstarpēji neatkarīgos ciematos. Tomēr, šie ciemati parasti bijuši labi nocietināti ar stiprām sienām.

Citas ieceļotāju grupas, kas apmetās Krētas salā un Egejas (Kiklādu) salās, ciematus un ēkas cēla ievērojami sarežģītākas. Tieši šajās salās, agrīnā Bronzas laikmetā, bijis ievērojams progress zemes apstrādē un [[Tehnoloģija|tehnoloģijā]]. Papildus vēl [[Neolīts|Neolīta]] laikā apgūtajiem, no [[Levants|Levanta]] ievestajiem pārtikas produktiem — [[kvieši]]em, [[mieži]]em un [[pākšaugi]]em, kas sākotnēji sastādīja egejiešu uztura pamatu, pievienojās [[vīns]] un [[olīvas]]. Uzturs pakāpeniski kļuvis daudzveidīgāks, tas palielināja dzīves ilgumu un stimulēja aktīvāku cilvēku dzīves veidu.

Plaši izplatīta Egejā bija arī [[lopkopība]]. Sākotnēji tās pamatā bija, galvenokārt, [[aita]]s un [[kaza]]s, bet vēlāk arvien lielākā skaitā tikuši turēti arī [[Liellops|liellopi]]. [[Graudaugi]], olīvas, vīns, mājas lopi un to produkti — deva pietiekamu pamatu lai nelielas [[kopiena]]s spētu pilnībā nodrošināt sev izdzīvošanu. Plašāka lauksaimniecības [[diversifikācija]] stabilizēja kopienas ražošanas un patēriņa [[Bilance|bilanci]] gada ietvaros. Tas deva iespēju daļai komūnas dalībnieku arvien vairāk [[Specializēšanās|specializēties]] [[Amatniecība|amatniecībā]], tādējādi vēl vairāk palielinot darba [[ražīgums|ražīgumu]] un nodrošinot kopienu ne tikai ar nepieciešamo iztiku tekošo, bet arī veidojot pārpalikumu rezervēm un [[tirdzniecība]]i.

== Mīnoja ==
=== Mīnojiešu izcelsme ===
Vidējā Bronzas laikmetā (ap 2200.—1800. gadu p.m.ē.), kad [[Babilonija|Babilonijā]] [[Šumeri|šumeru]] civilizācija sava norieta periodā vēl izmisīgi cīnījās par savu izdzīvošanu ar [[Elama|Elamu]], bet [[Ēģipte|Ēģiptē]] varu bija pārņēmuši [[Tēbas (Ēģipte)|Tēbu]] valdnieki, kontinentā un Kiklādu salās ieradies kārtējais ienācēju vilnis. Pastāv dažādi viedokļi par ienācēju izcelšanos. Iespējams, ka vieni ienācēji ieceļojuši no Ēģiptes, bet citi no Mazāzijas. Ienācēju ierašanās laiks Kiklādu salās aptuveni sakrīt arī ar [[klejotāji|klejotāju]] cilšu aktīvas migrācijas laiku no [[Arābijas pussala]]s dažādos virzienos. Tas nenozīmē, ka tieši klejotāji ieradušies Egejā — nevar izslēgt, ka nonākuši [[Vidusjūra]]s piekrastē, vai tālāk Mazāzijā, viņi no turienes izspieda kādas vietējās ciltis, kuras arī devās meklēt jaunas dzīves vietas. Visai ticams, ka tie varēja būt arī [[Šumera Akada|Šumeras Akadas]] pamatiedzīvotāji, kas glābušies no jukām, kas aizsākās [[Senā Divupe|Senajā Divupē]] pēc tās valdnieka [[Sargons|Sargona]] nāves.

Var spriest, ka starp iepriekšējiem iedzīvotājiem un jaunatnācējiem notikušas sīvas cīņas, lai gan abi migrācijas viļņi runājuši valodā, kas piederēja pie kopējas [[Indoeiropieši|indoeiropiešu]] valodu saimes. Pie šīs saimes pieder kā sengrieķu, tā arī mūsdienu grieķu valodas. Pastāv uzskats, ka Krētas attīstības agrīnā un vidus periodā tās pamatu veidojuši [[heti]], kas šeit varētu būt ieceļojuši no Mazāzijas un, kuru valoda arī piederējusi indoeiropiešu grupai. Savukārt [[Reliģija|reliģiskie]] kulti, kas šajā laikā jau bija attīstījušies Mīnojā, norāda uz [[Vidējie Austrumi|Vidējiem Austrumiem]], kā iespējamo to izcelšanās vietu. Līdz ar jauno ieceļotāju vilni salās ienāca arī būtiski [[jaunievedums|jaunievedumi]] — [[keramika]], [[Zirgs|zirga]] izmantošana u.c. Neskatoties uz to, Kiklādu salu civilizācijas attīstība tika aizkavēta apmēram par diviem gadsimtiem, jo jaunienācēji bija nodarījuši lielus postījumus.

=== Krētas kultūra ===
Veiksmīgāka bija civilizācijas attīstība Krētas salā, ar kuru galvenokārt arī saistās nosaukums — Mīnojas kultūra. Tāpat kā visā Egejas reģionā tā sāka veidoties ap 3000. g. p.m.ē., bet otrajā gadu tūkstotī p.m.ē. tā jau bija sasniegusi augstu uzplaukuma pakāpi. Līdztekus agrīnām Ēģiptes un Mezopotāmijas kultūrām Vidusjūras austrumos un dienvidos, Mīnoja bija pirmā lielākā civilizācija uz Eiropas zemes.

Krētas sala bijusi viena no vispiemērotākajām olīvu audzēšanas un vīna izgatavošanas vietām visā Vidusjūras reģionā. Tā kā šīs preces bija ļoti plaši pieprasītas, tāljūras tirdzniecība ar tām drīz vien kļuva par galveno Krētas saimniecības pamatu. Papildus ienākumi veidojās arī no [[vilna]]s eksporta, jo arī [[aitkopība]] Krētā bijusi visai labi attīstīta. Savukārt Krētas importu veidoja [[metāls]] no Mazāzijas, [[alabastrs]] no Ēģiptes un pat [[Strauss|strausu]] olas no [[Lībija]]s. Aktīvie tirdzniecības sakari liecina par jau samērā plašu [[darba dalīšana]]s sistēmas pastāvēšanu. Efektīva, stabilus ienākumus nesoša saimniecība veicināja iedzīvotāju pieaugumu, kā arī [[virsvērtība]]s uzkrāšanos Krētas ekonomikā. Šī virsvērtība, kura nebija nepieciešama tūlītējam patēriņam tika novirzīta galvenokārt Mīnojas kultūras attīstībai.

Visuzskatāmāk Mīnojas kultūru raksturo lielas valdnieku pilis, plaši pagalmi un pilsētu laukumi. Visgreznākā pils atradusies [[Knosa|Knosā]], Krētas ziemeļu daļā. [[Pilsēta|Pilsētu]] un [[Pils|piļu]] straujā izaugsme liecina par augsto [[amatniecība]]s tehnoloģisko līmeni un amatnieku profesionālo prasmi, kāds bija sasniegts šajā laikā. Amatniecības izstrādājumos skaidri jaušama arī Ēģiptes un Tuvo Austrumu ietekme. Galvenais celtniecības materiāls bija [[Ģipsis|ģipša]] bloki, kas bija ļoti precīzi pēc izmēra (garuma mērs Mīnojas pēda — 30,36&nbsp;cm) un rūpīgi apstrādāti. Bagātākās Krētas pilīs bija ierīkotas svarīgākās komunālās ierīces — [[ūdensvads]], [[kanalizācija]], [[vanna]]s istabas, [[Peldbaseins|peldbaseini]]. Tomēr arī pilsētu iedzīvotāji bija nodrošināti ar ūdensvadu un kanalizāciju. To augstais tehniskais līmenis netika nekur pārsniegts līdz pat [[Romas impērija]]s uzplaukuma laikiem.

=== Mīnojiešu sasniegumi ===
Daudzas pazīmes liecina, ka mīnojieši bijuši labi jūras braucēji. Krēta pati ar savu jūras [[Tirdzniecības flote|floti]] nodrošināja eksporta un importa plūsmu apkalpošanu. Sākotnēji krētieši uzturējuši tirdzniecības sakarus ar Kiklādu salām, bet aktīvi kontakti pastāvējuši arī ar [[Sicīlija|Sicīliju]], Ēģipti un Vidusjūras austrumu piekrastes pilsētām, no kurienes, iespējams, bija atnākusi daļa Mīnojas iedzīvotāju kādā no kolonizācijas viļņiem.

[[Alfabēts]] un [[rakstība]] nerada šaubas arī par augsto Krētas iedzīvotāju zināšanu līmeni. Sākotnēji krētieši rakstībai lietojuši [[Hieroglifi|hieroglifus]], kas jādomā aizgūti no ēģiptiešiem. Tomēr šo rakstu saturu pagaidām vēl nav izdevies atšifrēt. Drīz vien krētieši pārgāja uz [[A raksts|A rakstu]], ar kuru arī saista krētiešu valodu. Atšķirībā no [[B raksts|B raksta]], kas bijis vēlākās mikēniešu valodas pamatā, A raksts nav pilnībā atšifrēts pat vēl līdz mūsdienām. Tādēļ nav īsti skaidra arī krētiešu valodas izcelsme, tātad arī viņu etniskā piederība. Tomēr atšifrētie B rakstības teksti liecina par labi organizētu valsti ar attīstītu [[Birokrātija|birokrātiju]], kas ir viena no jebkuras nobriedušas civilizācijas pazīmēm.

Joprojām tikpat neskaidra ir Mīnojas [[sabiedrība]]s sociālā struktūra un politiskā uzbūve. Lai gan daudzas pazīmes norāda, ka galveno politisko un saimniecisko lomu Krētā spēlējušas valdnieku pilis, varas mehānisms nav apzināts. Ir tikai zināms, ka šajās pilīs atradušās lielas pārtikas un dažādu preču un priekšmetu glabātuves. Tas liecina par to, ka Krētas valdnieku rokās bijušas virsvērtības pārdales loma. Tai pat laikā viņu pilis neizcēlās ar nozīmīgām aizsardzības būvēm.

Mīnojiešu kultūru lielā mērā var uzskatīt par vienu no galvenajiem Eiropas civilizācijas un [[kultūra]]s pirmavotiem. Atšķirībā no vecākām Tuvo Austrumu civilizācijām, kuru kultūra gadsimtu gaitā veidojās līdzīgi ķieģeļu sienai — katram nākamajam slānim augot uz iepriekšējo pamata — mīnojieši daudz lielākā mērā bija novatori un kombinatori jebkurā jomā. Pārņemot citu civilizāciju sasniegumus, viņi tos pārveidoja un attīstīja tālāk, radot pilnīgi jaunu kultūras vidi, kurā gan varēja viegli atpazīt pirmavotus, bet kopumā ņemot tā tomēr bija jau cita kultūra. Šī kultūra izplatījās arvien tālāk, gan laikā, gan telpā, liekot pirmos pamatakmeņus Eiropas civilizācijai, tās saimniecībai un kultūrai. Piemēram, Mikēnās tika atrasta [[kaklarota]], kura acīmredzami izgatavota [[Lielbritānija|Lielbritānijā]] no [[Baltija]]s [[Dzintars|dzintara]]. Šādu kombināciju bijis ne mazums, kas liecina par daudzslāņainajiem civilizāciju veidošanās, attīstības un norieta ceļiem, savus tehniskos un kultūras sasniegumus nododot tālāk — citām civilizācijām. Tāda bija arī Mikēnu kultūra.

Galvenā dievība bija Zemes dieve, kas vēlāk pārtapa par [[Zevs|Zeva]] māti Reju un vēlāk kalpoja kā nozīmīga [[grieķi|grieķu]] [[civilizācija]]s daļu. Veltot tās dieviem, tika rīkotas plašas procesijas. Kā uzskata pils izrakumu iniciators [[Arturs Evanss]], tās vēsturē bijuši apmēram deviņi posmi, uzplaukumu piedzīvojot no Mīnoja I līdz Mīnoja III posmā.

=== Civilizācijas izcelsme ===

Šobrīd apšaubīts, ka viņi bijuši [[hellēņi]]. Lineārais B rakstības veids, kuru izdevies atšifrēt 1952. g. un kas attiecināms uz Mīnoja civilizācijas beigu posmu, vienīgais pierāda, ka tā ir grieķu izcelsmes. Iespējams, ka 2. gadu tūkstoša beigās tā piedzīvojusi migrantu viļņus.
Iespējams, ka vidusposma apdzīvotāji patiesībā bija [[heti]]. viņi bija [[indoeiropieši]] un runāja kanēziešu valodā. Izcilākais viņu valdnieks bija Supiluliums (1380.—1347. g. p.m.ē.). Hetu ietekme bija plaša visos Tuvajos Austrumos un, iespējams, tā sasniegusi arī Krētu un Mīnoja civilizāciju.

=== Leģenda par Mīnotauru ===

Saskaņā ar leģendām salā dzimis gan Zevs, gan briesmonis [[Mīnotaurs]]. Zevs nolaupījis Eiropu un nogādājis salā Mīnotaurs radies dīvainas savienības iespaidā- Mīnoja sieva Pāsifaja ielaidusies dīvainos sakaros ar upurbulli, un ar celtnieka [[Daidala]] palīdzību bullis apaugļojis valdnieci. Rezultātā radies puscilvēks-pusbullis jeb ''l’infamia di Creti''.<ref>Deiviss N. Eiropas vēsture, 114. lpp.</ref> Daidals vēlāk uzcēlis labirintu, kuru briesmonis sargājis. Situācijā izmaiņas ieviesis [[Tēsejs]], kurš ienīda šādus briesmoņus, jo arī viņa māte niekojusies ar bulli. Viņš pievienojās jauniešu pulkam, kurus bija paredzēts ziedot bullim, bet, izmantojot [[Ariadne]]s doto pavedienu, izkļuvis no labirinta, no galinājis bulli un kopā ar Ariadni devies uz Naksas salu. Ar Tēseju saistīta arī viņa tēva [[Egejs|Egeja]] nāve. viņa vārdā arī nosaukta [[jūra]].

=== Mīnojas kultūras noriets ===

Pēc 1450.g. p.m.ē. sākās [[Mīnoja]]s kultūras noriets. Vēsturnieki diskutē par iemesliem, kas bija šīs civilizācijas sabrukuma pamatā. Agrāk plaši izplatītā hipotēze par [[Vulkāns|vulkāna]] izvirdumu tuvējā [[Tēras sala|Tēras salā]] (mūsdienu [[Santorini]]) neapstiprinās, lai gan šāds izvirdums tiešām bijis - tikai kādus 150-200 gadus agrāk. Arheoloģiskie izrakumi liecina, ka pēc Tēras vulkāna izvirduma mīnojieši atjaunojuši savas celtnes uz milzīga vulkānisko pelnu slāņa.

Vulkāns atmosfērā izsvieda 30 kubikmetru izmešu — sēra, akmeņu, tāpēc cieta ievērojami tempļi, tika pārtraukti rituāli. Vulkāna datēšanu palīdzēja [[dendrohronoloģija]]s metodes. Apstiprinājums par pasaules mēroga dabas katastrofām ap 1645. g. p.m.ē. ir iegūts, konstatējot sēra nogulšņu attiecīgā perioda ledus slāņos [[Grenlande|Grenlandē]]. Šīs katastrofas bija tikai daļa plašāku nelaimju virknē un iezīmē loģisku civilizācijas attīstības norietu.

Runājot par kultūras zināšanām par citām zemēm un tautām, kas apdzīvojušas [[Vidusjūra]]s reģionu, zināms, ka iepazina [[Ziemeļāfrika|Ziemeļāfriku]], tirgojās ar [[Ēģipte]] [[Knosa]]s ziedu laiki sakrita ar [[Amenhoteps III|Amenhotepa III]] laikā. Mīnojieši pazina arī pilsētas Jēriku, Sīdonuku, ar to starpniecību uzzināja par Seno Austrumu valstīm. Iespējams, viņi iesaistījušies sakaros ar [[Itālija]]s pirms latīņu kultūrām. Iespējams, tirgojoties ar varu, tās varēja nonākt kontaktā ar Uņetices, kurgānu kultūrām.

Mīnojieši baudīja [[bronza]]s laikmeta sasniegumus, bet ziemeļos esošās tautas bija aizkavējušās [[neolīts|neolīta]] posmā Šai laikā bija sākusies indoeiropiešu virzība uz rietumiem. [[Ķelti]] jau bija apmetušies kontinenta vidusdaļā, migrācijas bija sākuši [[ģermāņi]], [[balti]]. Iespējams, pirmie ieceļotāji no ziemeļiem jau bija sasnieguši Krētu.

== Mikēnas ==
=== Mikēniešu iebrukums ===
Mūsdienās visplašāk izplatīta ir hipotēze, ka Mīnojas civilizāciju pakļāva spēcīgākie kaimiņi — Mikēnas. Mikēnieši bija mūsdienu Grieķijas kontinentālās daļas — Peloponēsas iedzīvotāji [[ahaji]] (vai [[danaji]]), kas ieradušies Grieķijā no ziemeļiem vai ziemeļaustrumiem ap 2000.g. p.m.ē. — tātad nedaudz vēlāk nekā mīnojieši Egejas salās. Pirms mikēniešu ierašanās šo Grieķijas teritoriju apdzīvoja tās pirmiedzīvotāji — vecāka neolīta kultūra, kas tur, tāpat kā Egejas salās, bija pastāvējusi kopš ap 4000.g. p.m.ē. Viņi nebija grieķi, jo to valoda nepiederēja pie indoeiropiešu grupas. Mikēnieši pārņēmuši savā kontrolē Peloponēsas pussalas austrumu daļu starp [[Korintas līcis|Korintas līci]] un [[Argosa]]s pilsētu nogalinot, padzenot vai pakļaujot senākos vietējos iedzīvotājus.

Arheoloģiskie izrakumi liecina, ka viena no varenākajām un labāk nocietinātajām ahaju pilsētām bijusi Mikēnas. Tā atradusies netālu no mūsdienu Grieķijas pilsētas [[Minaiki]], [[Argosas līdzenums|Argosas līdzenumā]]. Ir zināms, ka Mikēnas pilsēta nodibināta 16. gadsimtā p.m.ē., aptuveni laikā, kad ēģiptieši veda asiņainas cīņas ar [[Hiksi|hiksu]] iekarotājiem, bet savus labākos ziedu laikus tā sasniegusi 14.—13. gadsimtā p.m.ē. — vēlīnā bronzas laikmetā. Ņemot vērā acīmredzami nozīmīgo Mikēnu lomu attiecīgajā Grieķijas civilizācijas attīstības posmā, to pieņemts saukt par Mikēnu civilizāciju.

=== Mikēniešu kultūras iezīmes ===
[[Attēls:Mycenae ruins dsc06388.jpg|thumb|200px|Mikēnu pilsētas drupas]]
Mikēniešu valoda bija arhaiska grieķu valoda, rakstīta tā saucamajā lineārajā B veidā, kas atspoguļo grieķu valodu tās veidošanās sākuma posmā. Daži valodnieki uzskata, ka mikēniešu valoda bijusi lingvistiski tuva senās Kipras dialektiem. Ja tā tiešām ir, tas varētu liecināt, ka mikēniešiem varēja pastāvēt arī zināmas etniskas saites ar Levantu, kura ietekmē Kipra vienmēr atradusies. Šo salu, kas pēc platības ir trešā lielākā (9251&nbsp;km<sup>2</sup>) Vidusjūrā, parasti pārvaldīja visas tās valstis, kas bija noteicošās Vidusjūras austrumu piekrastē.

Ienācējiem bija jau visai attīstīta [[podniecība]], [[metalurģija]] un [[arhitektūra]]. Tomēr salīdzinājumā ar Krētas kultūru, mikēniešus drīzāk varēja pielīdzināt [[barbari]]em, jo, piemēram, māksla mikēniešiem ierodoties Peloponēsā, vēl bija ļoti zemā līmenī. Tikai vēlāk tirdzniecības sakaru attīstība ar Krētu spēcīgi ietekmēja arī Mikēnu kultūru. Tā rezultātā ap 1600. g. p.m.ē. Mikēnas kļuva par vienu no galvenajiem antīkās pasaules centriem.

Atšķirībā no jūras braucējiem un tirgotājiem — mīnojiešiem, Mikēnām bija izteikti militārs raksturs. Par to liecina stipri nocietinātās pilsētas, zīmējumi, kuros galvenie notikumi ir [[medības]] un [[karš]]. Mikēnu "militarizācija" tās vēlākā attīstības gaitā pat pastiprinājās. Mikēnieši, paši būdami izveicīgi [[Kaujas rati|kaujas ratu]] pielietošanas meistari un jātnieki, pārņēma no hetiem viņu augsti attīstīto militāro celtniecības un [[nocietinājums|nocietināšanās]] mākslu. Līdz ar to mikēnieši drīz vien kļuva par ietekmīgāko militāro spēku visā tā laika Vidusjūras reģionā.

Starp 1600. un 1400.g. p.m.ē. attiecības starp Mikēnām un Krētu kļuva arvien saspringtākas, jo abas varas tiecās iegūt pilnīgu kontroli pār Vidusjūru. Mikēnas šo varu arī ieguva ap 1400.g. p.m.ē., pēc galvenā Krētas centra — Knosas nežēlīgas nopostīšanas. Mikēnas, gan iznīcināja Mīnoju kā civilizāciju, bet lielā mērā pārņēma tās kultūru. Līdz ar to arī kontinentālā Mikēnu Grieķija drīz vien kļuva par kultūras centru Eiropā, bet civilizācija kopumā atkal bija izdarījusi kārtējo soli tālāk Eiropā, ziemeļu un rietumu virzienā. Mikēnas pārņēma arī Mīnojas lomu Vidusjūras tirdzniecībā, kas jau ilgi pirms tam bija kļuvusi internacionāla.

Agrā bronzas laikmetā Mikēnas civilizācija sasniedza augstu attīstības pakāpi. Tās arhitektūrā vērojamas kā pašu mikēniešu senās tradīcijas, piemēram, nocietinājumu celtniecībā milzīgu, ciklopisku akmens bluķu izmantošana, kā arī [[freska]]s ēku apdarē un dažādi amatniecības un mākslas priekšmeti, kur vērojami arī Mīnojas un Levanta elementi.

Politekonomiskā vara Mikēnās balstījās uz pilsētām. Katru no tām pārvaldīja atsevišķs valdnieks. Lielākās pilsētas Mikēnu valdniekam bija vara arī pār pārējām pilsētām. Citiem vārdiem, Mikēnas bija tāda kā pilsētu [[federācija (valsts)|federācija]], bet to valdnieki — augstākā šīs federācijas kolektīvā pārvaldes institūcija ar Mikēnu pilsētas valdnieku kā tās priekšsēdētāju. Tādēļ Mikēnu valstī pastāvēja zināma politiskā vienotība, ko atzīmējuši arī senie hetu diplomātiskie pieraksti. Pārējā Mikēnu sabiedrības struktūra nav īsti skaidra izņemot to, ka tās zemāko kārtu veidoja par [[Vergs|vergiem]] pārvērstie agrākie pamatiedzīvotāji. Nav šaubu arī par to, ka starp brīvajiem cilvēkiem — mikēniešiem un vergiem pastāvējusi liela sociālā stāvokļa un tiesību atšķirība.

=== Mikēnu noriets ===
Neskatoties uz ievērojamo militāro potenciālu un citiem sasniegumiem, arī Mikēnu civilizācija tomēr nepastāvēja ilgi. Lai gan mikēnieši pēc desmit gadus ilgas cīņas ap 1260.g. p.m.ē. ieņēma un sagrāva [[Troja|Troju]] Mazāzijā, ko savās [[Poēma|poēmā]] [[Iliāda]] aprakstījis Homērs, sākās Mikēnu noriets. Trojas ieņemšana acīmredzot bija viens no kariem daudz garākā cīņu sērijā, kas risinājās 13 un 12. gadsimtā p.m.ē. visā Egejas reģionā. Arī starp pašām Mikēnu pilsētām sākās savstarpējas cīņas, kas mijās ar arvien biežākiem dažādu citu cilšu un tautu iebrukumiem, kas apmierinājās ar iegūto laupījumu un ne vienmēr apmetās iekarotajās vietās, bet vājināja un iznīcināja Mikēnu institucionālo struktūru. Arī Mikēnu pilsēta ap 1100.g. p.m.ē. gāja bojā [[Ugunsgrēks|ugunsgrēkā]]. Tādēļ jau 13. gadsimta p.m.ē. beigās Mikēnas kā vienota civilizācija pārstāja pastāvēt. Tā sadalījās atsevišķos savstarpēji nesaistītos reģionālos centros. Daudzas no Mikēnu pilsētām un veseli reģioni tika izpostīti. Tas gan nenozīmē, ka tur dzīvība vispār pārstāja pastāvēt. Tā turpinājās, tikai jau daudz zemākā līmenī. Atsevišķās vietās to iedzīvotāji bez manāmām progresīvām vai regresīvām izmaiņām turpināja veģetēt vēl vairākus turpmākos gadsimtus, pārdzīvojot neskaitāmus dažādu [[Barbari|barbaru]] un laupītāju iebrukumus, galvenokārt no ziemeļiem.

== Dorieši ==
=== Doriešu ierašanās ===
Viena no tautām, kura iebruka Mikēnās, bija dorieši. Arī šie iekarotāji ieradās no ziemeļiem, pametot savu sākotnējo mītnes zemi — kalnaino apvidu [[Epīru]]. Dorieši ne tikai piederēja pie indoeiropiešu valodu saimes, viņi etniski bija radniecīgi ahajiem — mikēniešiem un, jādomā, arī hetiem. Par savu galveno atbalsta punktu dorieši sākotnēji izvēlējās Argosu — vēlāko [[Sparta|Spartu]]. Jau tās agrāko iedzīvotāju dzīves veidam bija raksturīgas militāras iezīmes, organizētība un stingra disciplīna, kas vēlākajā Spartā kļuva par tās politiskās organizācijas pamatu. Lai gan pirms iebrukšanas Mikēnās dorieši vēl atradās pirmatnējās kopienas attīstības līmenī, viņi izcēlās ar savu drošsirdību un karošanas mākslu. Šī iemesla dēļ un zināmā mērā arī vēsturiski viņus var uzskatīt par [[Hērakls|Hērakla]] pēctečiem.

=== Doriešu kultūra ===
Dorieši, lai gan atradās uz daudz zemākas kultūras pakāpes nekā mikēnieši, tāpat kā heti, jau lietoja dzelzs ieročus, kas ir daudz izturīgāki un efektīvāki nekā izgatavotie no bronzas. Tas cīņā par Grieķijas teritoriju viņiem nodrošināja pārsvaru pār mikēniešiem un gala rezultātā uzvaru. Līdz ar to dorieši Grieķijā ievadīja [[Dzelzs laikmets|dzelzs laikmetu]]. Pastāv uzskats, ka dorieši iebrūkot Grieķijā un Egejā to arī pilnībā helenizējuši, līdz ar to pārtraucot Vidējo Austrumu kultūras ietekmi, kas līdz tam dominēja visā reģionā. Šādam apgalvojumam par pamatu it kā kalpo tas, ka viņi drīz vien ne tikai iekarojuši visu Peloponēsas pussalu, tie iebruka un pakļāva Krētu un citas Egejas salas, kā arī Mazāzijas dienvidrietumu rajonu, [[Sicīlija|Sicīliju]] un Itālijas dienvidu daļu. Par galvenajām doriešu pilsētām kļuva Sparta, Argosa un Korinta.

Iekarotāji un iekarotie drīz vien saplūda vienā etniskā grupā, kurā izdalījās trīs galvenās apakšgrupas — [[dorieši]], [[ajolieši]] un [[jonieši]]. Tomēr tas nenotika mierīgā veidā. Turpinājās asas cīņas par varu un kontroli, jo dorieši acīmredzot nespēja pilnībā kontrolēt iekarotos reģionus, kuru liela daļa bija izkaisīti pa Vidusjūras salām. Tas arī kavēja viņiem sakoncentrēt spēkus izšķirošam triecienam noteiktā virzienā.
Tā, doriešiem neizdevās pakļaut vienu no galvenajiem Grieķijas vēsturiskajiem reģioniem — [[Atika|Atiku]], kam vēlāk bija noteicošā nozīme antīkās grieķu civilizācijas attīstībā. Atikā paglābās liela daļa no iepriekšējiem Grieķijas iekarotājiem — mikēnieši (ahaji). Liela ahaju daļa, bēgdama no doriešiem, emigrēja uz Mazāzijas rietumu piekrasti, kur sāka sevi dēvēt par joniešiem. Pēc vairākiem gadsimtiem šajā reģionā, it īpaši [[Milēta|Milētā]], [[Efesa|Efesā]], [[Sama|Samā]], sākās straujš kultūras uzplaukums, pat apsteidzot daudzējādā ziņā kontinentālo Grieķiju.

=== Doriešu un Egejas kultūras sabrukums ===
Ilgstošā karadarbība Grieķijā un Egejas salās paralizēja arī tirdzniecību. To papildināja sirojošas jūras pirātu bandas ([[jūras ļaudis]]). Jūras ļaužu izcelšanās nav īsti skaidra. Saskaņā ar vienām liecībām, tie bijuši Korsikas, Sicīlijas un [[Sardīnija]]s pirātu bandas — ar citām — vairāku Vidusjūras austrumu piekrastes cilšu savienība. Katrā ziņā visā Egejas reģionā uz ilgu laiku iestājas juceklis, haoss — viena pēc otras daudzos karos tika izpostītas plaukstošās Egejas pilsētas. Doriešu iebrukums izjauca Mīnojas — Mikēnu kultūras iekšējo līdzsvaru un attīstību. Tā rezultātā ap 1200.g. p.m.ē. vai nedaudz vēlāk beidza arī pastāvēt Egeja kā patstāvīga civilizācija.

Tāpat kā Egejā, arī Mazāzijā beidza pastāvēt dzelzs laikmeta [[Pionieris|pionieri]] — kādreiz varenā hetu valsts, kas bija izveidojusies Mazāzijas centrālajā daļā. Sākotnēji hetu valstī iebruka jūras ļaudis. Tiem seko [[trāķieši]], [[armēņi]] un [[frīģieši]] - [[Balkānu pussala|Balkānu]] un [[Kaukāzs|Kaukāza]] tautas, kas arī tika ierautas lielā haosa mutuļos.

Pirmais Eiropas civilizācijas cikls līdz ar Egejas kultūras sabrukšanu bija noslēdzies. Šis cikls kultūrvēsturiskā un tehnoloģiskā izpratnē ir uzskatāms kā savdabīga pāreja no Āzijas uz Eiropas civilizāciju. Arī Grieķija, neskatoties uz t.s. helenizāciju, arī turpmāk saglabāja savas Levanta iezīmes, kas arī mūsdienās daudzos aspektos atgādina par Eiropas priekšvēsturi.

== Atsauces ==
{{atsauces}}

== Ārējās saites ==
{{sisterlinks-inline}}
{{enciklopēdiju ārējās saites}}
* [http://www.historyworld.net/wrldhis/PlainTextHistories.asp?historyid=ac39 Egejas civilizācija]
{{Seno laiku lielvalstis}}
{{autoritatīvā vadība}}

[[Kategorija:Grieķijas vēsture]]
[[Kategorija:Senie laiki]]
[[Kategorija:Civilizācijas]]