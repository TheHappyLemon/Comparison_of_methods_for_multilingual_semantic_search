{{citas nozīmes|vēsturisku reģionu Baltijas jūras austrumu piekrastē|Livonija (nozīmju atdalīšana)|Livonija}}
[[Attēls:Livonia in 1534 (English).png|thumb|right|Livonijas bīskapijas un Ordeņa valsts (1534)]]
[[Attēls:Livland gross.jpg|thumb|right|Livonijas Konfederācijas zemes]]
{{Latvijas vēsture}}
'''Livonija''' ({{val|la|Livonia}}) jeb '''Līvzeme''' ({{val|liv|Līvõmō}}, {{val|et|Liivimaa}}, vikingu: ''Iflanti'', {{val|de|Livland, Liefland}}) ir vēsturisks nosaukums, kas dažādos laikos izmantots [[Livonijas bīskapija]]s, [[Livonijas ordenis|Livonijas ordeņa]], [[Livonijas Konfederācija]]s, [[Livonijas hercogiste]]s un [[Inflantijas vaivadija]]s nosaukumos.

1790. gadā vāciski izdotajā Hībnera "Enciklopēdijā" sāka lietot apzīmējumus [[latvieši]] un [[Latvija]] nevis vēsturiskās Livonijas jeb Krievijas [[Livonijas guberņa]]s sakarā, bet attiecinot tos uz mūsdienu Latvijas teritoriju.{{fact}} Pēc neatkarīgo Latvijas un Igaunijas republiku nodibināšanas, Livonijas nosaukums kļuva par vēsturisku terminu.

==Nosaukums==
Pirmo reizi Livonijas jeb [[Līvu zeme]]s (vikingu: ''Iflanti'' vai ''Liflandi'') vārds pieminēts [[Trosas rūnu akmens]] un [[Vekholmas rūnu akmens]] uzrakstos un liecina par zviedru vikinga Frejgera (''Freygeirr'') Livonijas karagājieniem 11. gadsimtā.{{fact}}

Vārda [[etimoloģija]], iespējams, saistāma ar [[somugri|somugru]] ''liv'' - smiltis, un [[igauņu valoda|igauņu]] ''Liivimaa'', jo [[Daugavas līvi]] bija pirmie reģiona pamatiedzīvotāji, kas [[Ziemeļu krusta kari|Ziemeļu krusta karu]] gaitā tika kristīti, rodoties pirmajiem Rietumu kristīgās kultūras atbalsta punktiem. Tātad apzīmējumu varētu tulkot kā "smilšu zeme", kas saskan ar tās novietojumu gar [[Rīgas līcis|Rīgas līča]] piekrasti, [[Piejūras zemiene]]s smilts augšņu zonā.

[[Livonijas krusta kari|Livonijas krusta karu]] perioda sākumā par Livoniju dēvēja vienīgi 1188. gada 1. oktobrī izveidotās [[Livonijas bīskapija]]s teritoriju. Livonijas [[Alberts fon Bukshēvdens|bīskaps Alberts]], un ar viņa svētību 1202. gadā izveidotais [[Zobenbrāļu ordenis]], pakāpeniski pakļāva ne tikai Daugavas un Gaujas [[līvu zemes]], bet arī [[Latgaļi|latgaļu]] un [[Sēļi|sēļu]] zemes gar Daugavas un Gaujas tirdzniecības ceļiem, kā arī [[Sakala|sakaliešu]] un [[Ugaunija|ugauņu]] zemes tagadējās Igaunijas dienvidos.

Bīskaps Alberts iegūtās zemes novēlēja Sv. jaunavai Marijai, un 1215. gada Laterāna 4. koncilā šo novēlējumu apstiprināja pāvests Inocents III, ar latīnisko nosaukumu ''Terra Mariana'', kas latviskots kā "Māras zeme". Salīdzināšanai, iekarotās [[Prūši|prūšu]] zemes bija veltītas Svētajam Pēterim.<ref name="Livonijas Konfederācija">[https://www.historia.lv/sites/default/files/media/Biblioteka/Literatura/Akademiskie_raksti/2015/marts/indulis_kenins_livonijas_konfederacija_historia.lv_.pdf Livonijas Konfederācija]</ref>

== Kristīgās Livonijas izveidošanās ==
Sākoties [[Ziemeļu krusta kari]]em, 1188. gada 1. oktobrī izveidoja [[Livonijas bīskapija|Livonijas bīskapiju]], kuras bīskapiem ar [[katoļticība|katoļticībā]] pārgājušo līvu un [[Letgaļi|letgaļu]] vasaļu karaspēka palīdzību izdevās pakļaut [[Jersika (valsts)|Jersikas]] un [[Koknese (valsts)|Koknese]]s zemes. 1208. gadā sākās [[Igaunijas zemju pakļaušana (1208—1227)|igauņu zemju pakļaušana]]. 1214. gada 20. februārī Romas pāvests [[Inocents III]] atbrīvoja Livonijas bīskapiju no [[Brēmenes arhibīskapi|Brēmenes arhibīskapa]] uzraudzības. 1218. gadā [[Alberts fon Bukshēvdens|bīskaps Alberts]] ieguva tiesības iecelt jaunus bīskapus viņam pakļautajās zemēs, un tajā pašā gadā Daugavas kreisā krasta pakļautajās zemēs nodibināja [[Sēlijas bīskapija|Sēlijas bīskapiju]].  
 
1220. gadā [[Lundas arhibīskaps]] paziņoja, ka visa Igaunija piederot [[Dānija]]s karalim, pret ko iebilda bīskaps Alberts. [[Dānijas karaļi|Dānijas karalis]] [[Valdemārs II]] pavēlēja bloķēt Rīgas tirdzniecību. Nesaņēmis Romas pāvesta [[Honorijs III|Honorija III]]  un [[Svētā Romas impērija|Svētās Romas impērijas]] imperatora [[Frīdrihs II Hoenštaufens|Frīdriha II]] atbalstu, bīskaps Alberts piekāpās un 1221. gadā gan igauņu, gan Livonijas zemes tika pakļautas Dānijas karaļa virskundzībai, taču ar noteikumu, ka viņa konventu [[Prelāts|prelāti]], viņa vīri un visi rīdzinieki ar līviem un letiem šim nolīgumam dotu savu piekrišanu.<ref>[[Indriķa hronika]]s XXIV. nodaļa: "Tāpēc augstu cienījamais bīskaps ar savu brāli - bīskapu Hermani beidzot vērsās pie minētā Dānijas karaļa un nodeva tā varā kā Līvzemi, tā Igauniju, taču ar noteikumu, ka viņa konventu prelāti, viņa vīri un visi rīdzinieki ar līviem un letiem šim nolīgumam dotu savu piekrišanu.({{val|la|Rigenses omnes cum Lyvonibus et Lettis in hanc formam consensum suum preberent}})" skat. [http://www.dmgh.de/de/fs2/object/display/bsb00000734_00238.html?sortIndex=010%3A070%3A0031%3A010%3A00%3A00&zoom=1.50&html=true Heinrici Chronicon Livoniae]{{Novecojusi saite}}</ref>

1222. gadā bīskaps Alberts [[Sāmsala]]s tikšanās laikā pārliecināja Dānijas karali dot Livonijai suverenitāti. 1224. gadā Livonijas bīskapa pakļautībā tika nodibināta [[Tērbatas bīskapija]] un 1226. gadā [[Zemgales bīskapija]], ar mērķi iekarot visas [[Zemgale (valsts)|Zemgales]] un [[Žemaitija]]s zemes līdz [[Nemuna]]s upei. Tomēr bīskapam Albertam neizdevās iegūt kāroto Livonijas arhibīskapa titulu un viņa [[diacēze]]s robežās juridiski ietilpa tikai [[Līvzeme]], [[Vidzeme]]s latgaļu daļa (''[[Letija]]'') un Igaunijas dienvidu daļa.

1225. gada 1. decembrī Svētās Romas impērijas valdnieka [[Frīdrihs II Hoenštaufens|Frīdriha II]] dēls, [[Vācijas karalis]] Heinrihs VII, pamatojoties uz bīskapa Alberta lūgumu, piešķīra viņam principātu pār Livoniju, Letiju un Ridalu ar tiesībām kalt naudu, dibināt pilsētas komūnu Rīgā ({{val|la|fundandi civitem in Riga}}) un arī citas tiesības, kādas ir zemes valdniekam. Par [[suverenitāte|suverēnas]] Livonijas izveides brīdi uzskatāms {{dat|1225|12|1|N}}, kad bīskaps Alberts kļuva par [[Svētā Romas impērija|Svētās Romas impērijas]] firstu. Ar Romas pāvesta vicelegāta [[Vilhelms no Modenas|Vilhelma no Modenas]] misiju (1224-1251) starpniecību 1228. gadā tika nodibināta [[Sāmsalas-Vīkas bīskapija]], bet 1234. gadā [[Kurzemes bīskapija]].

Nepiepildījās bīskapa Alberta iecere iekarotajās teritorijās izveidot vienotu bīskapa valsti, kas atrastos Svētās Romas impērijas sastāvā. Lai arī 1207. gadā bīskaps Alberts kļuva par impērijas firstu, teritorijas saikne ar impēriju bija tikai formāla. Arī pāvests nevis iecēla Albertu par arhibīskapu, bet atbalstīja vairāku bīskapiju izveidošanos.<ref name="Livonijas Konfederācija"/> Bīskapa Alberta sapnis piepildījās tikai pēc viņa nāves 1245. gadā, kad Romas pāvests par arhibīskapa sēdekli izvēlējās Rīgu, kas kļuva par Livonijas centru. No šī brīža Livonijas bīskapijas oficiālais nosaukums bija [[Rīgas arhibīskapija]], un tai pakļāvās ne tikai Livonijas bīskapi, bet arī trīs [[Prūsija]]s bīskapijas. 1255. gadā [[Alberts II (Rīga)|Albertu II]] iecēla par Livonijas un Prūsijas arhibīskapu.

Par Livoniju kā politisku vienību (t.s. [[Livonijas Konfederācija]]) var runāt kopš 1243. gada 1. oktobra, kad Livonijas zemes kungi, Rīgas, [[Tartu|Tērbatas]] un Sāmsalas bīskapi, kā arī [[Vācu ordenis|Vācu ordeņa]] vicemestrs, Rīgā noslēdza valstu sadarbības līgumu. Līdz 1255. gadam Livonijas jēdziens nostabilizējās kā piecu valstu - [[Livonijas ordenis|Livonijas ordeņa]], [[Rīgas arhibīskapija]]s, kā arī [[Kurzemes bīskapija|Kurzemes]], [[Tērbatas bīskapija|Tērbatas]] un [[Sāmsalas-Vīkas bīskapija|Sāmsalas-Vīkas]] bīskapiju savienības nosaukums.

==Cīņa par varu Livonijā==
Nesaskaņas dažādu Livonijas politisko spēku (bīskapiju, ordeņa un pilsētu) starpā sākās jau [[Livonijas krusta kari|Livonijas krusta karu]] laikā 13. gadsimtā. Bīskapa vadītu apvienotu valsti izveidot traucē Ordeņa tiekšanās pēc iekaroto zemju kontroles.

Sākotnēji Ordenis pieprasīja 1/3 iekarotās teritorijas, bet 1245. gadā jau 2/3 – līdzīgi kā iekarotajā [[Prūsija (zeme)|Prūsijā]]. Galvenie pretrunu cēloņi bija meklējami jaunkristīto zemju un svarīgāko tirdzniecisko ceļu kontrolē. Par īpašu strīdus objektu Ordeņa un arhibīskapa attiecībās kļuva Rīga kā nozīmīgākais tirdznieciskais centrs Austrumbaltijā. Tikmēr rīdzinieki līdzās ekonomiskajai patstāvībai, tiecās iegūt arī politisko suverenitāti, atbrīvojoties no bīskapa (arhibīskapa) un vēlāk arī Ordeņa virskundzības. Savukārt Livonijas ordeni neapmierināja zobenbrāļu atstātais mantojums - lēņtiesiskā un baznīcas atkarība no Rīgas arhibīskapa. Jāņem vērā, ka Vācu ordeņa brāļi Prūsijā bija pilnīgi visas Prūsijas kungi un pakļāvās tikai pāvestam, turklāt viņa ietekme nemitīgi saruka. Vācu ordenim laicīgās dzīves jautājumos pakļāvās arī četri Prūsijas bīskapi, neraugoties uz to, ka viņu garīgais kungs bija Rīgas arhibīskaps.

Livonijas ordeņa brāļi, Prūsijas ordeņbrāļu iedvesmoti, uzsāka cīņu par visas Livonijas zemes pakļaušanu savai varai. Cīņa par [[Hegemonija|hegemoniju]] Livonijā nebija tikai iekšēja, izolēta parādība. To iespaidoja tuvāku un tālāku kaimiņvalstu savstarpējās attiecības un pret Livoniju vērstā politika. Livonijas iekšpolitiku ietekmēja [[Vācu ordenis]], [[Lietuvas dižkunigaitija]], [[Polijas Karaliste (1385—1569)|Polijas karaliste]], [[Dānija]], [[Novgorodas Republika]] un [[Pleskavas Republika]], bet kopš 15. gadsimta - [[Maskavija]] un [[Zviedrija]]. Zināma loma Livonijas valstiņu attiecībās bija [[Hanza]]s pilsētām un Eiropas lielvarām - katoļu pāvestiem un Sv. Romas impērijas imperatoriem. Livonijas valdnieki tāpēc savos konfliktos bieži meklēja ārēju politisku un militāru atbalstu, tādējādi Livonijas ķildās iesaistot ne tikai kaimiņvalstis, bet arī pāvestus un imperatorus. Par regulāru parādību kļuva Ordeņa un Rīgas bīskapu savstarpējā sūdzēšanās pāvesta kūrijā un pāvestu uzpirkšana.

Strīdi starp arhibīskapu un Ordeni atklātā konfliktā izlauzās 1269. gadā, kad Ordenis uz diviem gadiem sagūstīja arhibīskapu Albertu II. Arī nākamie arhibīskapi [[Johans I fon Lūne|Johans I]], [[Johans II fon Fehte|Johans II]] un [[Johans III fon Šverīns|Johans III]] tika sagūstīti, lai piespiestu tos Ordenim nodot izdevīgus tirdzniecības punktus – Ikšķili, Lielvārdi, Koknesi. Redzot saspīlēto situāciju Livonijā, nākamie arhibīskapi [[Izarnus Takons]] un [[Jenss Grands]] vispār atsacījās no amata. 1304. pāvests Klements V par arhibīskapu iecēla [[Frīdrihs fon Pernšteins|Frīdrihu fon Pernšteinu]], kurš jau 1307. gadā bēga no Rīgas un līdz 1341. gadam dzīvoja pāvesta galmā [[Aviņona|Aviņonā]]. Arī nākamie divi Rīgas arhibīskapi neieradās Rīgā.<ref name="Livonijas Konfederācija"/>

Par šādu nepaklausību, 1311. un 1325. gadā Ordeni ekskomunicēja, taču ar dažādiem kukuļiem un soda naudu nomaksām šo konfliktu atrisināja. 1393. gadā pāvests paziņoja, ka visi Ordeņa pārkāpumi ir piedoti. 1397. gadā noteica, ka par Rīgas arhibīskapiem var kļūt tikai Ordeņa brāļi. Ordeņa pilnīgās varas laiks beidzās 1418. gadā, kad pāvests Martins V par arhibīskapu iecēla [[Johans VI Ambundi|Johanu IV Ambundi]]. 1423. gadā pāvests atcēla prasību, ka Rīgas domkapitula biedriem jābūt Ordeņa brāļiem. Atsākās nepārtraukti konflikti starp arhibīskapu un Ordeni, kas finansiāli, politiski un militāri novājināja visas konfliktējošās puses un pēc [[Krievijas cariste]]s uzbrukuma [[Livonijas karš|Livonijas kara]] sākumā noveda pie [[Livonijas Konfederācija]]s pastāvēšanas beigām 1561. gadā.<ref name="Livonijas Konfederācija"/>

Pēc 1561. gada [[Viļņas ūnija]]s un 1566. gada [[Grodņas ūnija (1566)|Grodņas ūnijas]] noslēgšanas Livonijas ordeņa un Rīgas arhibīskapijas zemes iekļāvās [[Livonijas un Lietuvas reālūnija|Livonijas un Lietuvas reālūnijā]]. [[Sāmsalas-Vīkas bīskapija]] un [[Kurzemes bīskapija]] nonāca Dānijas īpašumā, ziemeļos izveidojās [[Zviedru Igaunija]], bet [[Tērbatas bīskapija|Tērbatas bīskapiju]] līdz 1582. gadam okupēja Krievija. No 1561. līdz 1582. gadam pastāvēja [[Rīgas brīvpilsēta]].

===Kari ar kaimiņiem===
Pie austrumu robežām sākotnējās sadursmes notika ar [[Novgorodas kņazi|Novgorodas]] un [[Pleskavas kņazi]]em. 1448. gadā Livonija uz 25. gadiem noslēdza mieru ar Novgorodu. Tomēr laikā no 1461. līdz 1464. gadam pleskavieši iekaroja vēlāko [[Abrene]]s teritoriju. Nākamajās desmitgadēs Livonijas robežas sasniedza [[Maskavija]]. 1481. gadā notika asiņains Maskavijas iebrukums Livonijā, kas beidzās ar miera noslēgšanu uz 10 gadiem. 1493. gadā miera līgumu pagarināja uz vēl 10 gadiem.

Lietuvas dižkunigaitija pakļāva Polocku un mēģināja iegūt varu arī pār Pleskavu un Novgorodu. Pleskavas kņazs Daumants 1268. gadā bija viens no [[Rakveres kauja]]s karavadoņiem. 1297. gadā dižkunigaitis Vītenis noslēdza savienību ar Rīgas pilsētu pret ordeni un iebruka Livonijas ziemeļos, igauņu novados. Turpmākajos gados Rīgu militāri atbalstīja arī dižkunigaitis Ģedimins, līdz 1330. gadā Rīga noslēdza mieru ar Ordeni. Lietuvas un Ordeņa spēki nepārtraukti iebruka viens otra teritorijās visu 14. gadsimtu. 1410. gadā notika Žalgiras kauja, kurā Prūsijas Vācu ordeņa spēki cieta sakāvi. Vēl 1433. gadā Livonijas ordenis iebruka Lietuvā, bet 1435. gadā tika sakauts [[Pabaiskas kauja|kaujā pie Sventājas]]. Šajā kaujā krita mestrs [[Franke Kerskorfs]], ordeņa landmaršals un vairāki citi ordeņa vadītāji.<ref name="Livonijas Konfederācija"/>

== Livonijas zemnieku tiesiskais stāvoklis 13.—16.gs. ==
Livonijas pamatiedzīvotāju tiesiski ekonomisko stāvokli 13.—15.gs. noteica krusta kara noslēgumā iekarotāju un vietējo valdnieku starpā noslēgtie padošanās līgumi. Saskaņā ar tiem jaunkristītajiem bija jāmaksā baznīcai desmitā tiesa no saviem ienākumiem. Lai iegūtu vietējo iedzīvotāju labvēlību, zemes kungi dažreiz nomainīja ar zemniekiem izdevīgāko kunga tiesu. Bez naturālajām nodevām jeb nodevām graudā vietējie iedzīvotāji tika aplikti arī ar sabiedriskajām [[Klaušas|klaušām]]. Zemes kungi piesavinājās arī tiesības uz pagastu vai vaku (pagasts).{{fact}}

Līdz 16. gadsimtam Baltijas tautas saglabāja savu iekšējo tiesu iekārtu. Tiesas tika spriestas pēc seno cilšu jeb zemnieku paražu tiesībām. Zemes kungu, bet sevišķi viņu vasaļu apmešanās uz dzīvi laukos izraisīja pārmaiņas zemnieku tiesiskajā un ekonomiskajā stāvoklī. Desmitā tiesa lielākajā daļā bija atjaunota un ar laiku tā pieauga līdz 1/4 zemnieku ienākumu. 14. gadsimtā zemnieki arvien biežāk nokļuva parādos. Stāvokli veicināja biežie kari un epidēmijas. Trūkumā nonākušos zemniekus no pilnīgas izputināšanas centās glābt paši muižnieki, izsniedzot mājlopus un sēklas "pagaidus". Tomēr ne visi zemnieki parādus spēja atdot. Nenomaksāto parādu nasta iekrājās un tie tika ierakstīti tā sauktajās vaku jeb zemes grāmatās. 14. gadsimta 2. pusē zemnieku parādi bija kļuvuši par ikdienišķu parādību. Daudzi nonāca parādu verdzībā un kļuva par dreļļiem.{{fact}}
 
15. gadsimtā bez desmitās, citur — ceturtās tiesas vai kunga tiesas, zemniekiem bija jādod arī tā sauktie sieciņi baznīckungam (labībā), kara nodokļi un citas nodevas. Līdz ar klaušu muižu veidošanos 15. gadsimta 2. pusē palielinājās arī muižas klaušu apjoms. Parādījās arī tā sauktie kordu (igauņu kord reize) jeb kārtnieku darbi. Šīs klaušas pildīja pagasta ļaudis kolektīvi. Atsevišķi ciemi uz muižu sūtīja ganus, lauksargus un citus vīrus muižu apsardzei. Zemnieku parādu un atkarības palielināšanās izraisīja zemnieku bēgšanu. Savukārt zemes kungi un muižnieki bija ieinteresēti zemniekus piesaistīt dzīvesvietai, liedzot viņam brīvas pārvietošanās tiesības, lai tādējādi tiktu nodrošināti maksājumi un klaušas. 15. gadsimtā muižnieki sava lēņa zemniekus sāka uzskatīt par saviem privātiem pavalstniekiem, ko varēja pirkt, pārdot un mantot kopā ar zemi (dzimtbūšana).{{fact}}

==Reformācija Livonijā==
Livonijā reformācijas ideju pirmie sludinātāji (no 1521.) bija A. Knopkens, S. Tegetmeijers un rātes sekretārs J. Lomillers, kas dažādās sanāksmēs, (īpaši Livonijas landtāgos) cīnījās par Lutera mācības atzīšanu. Darbojās arī radikālāku virzienu sludinātāji (M. Hofmanis). Rīga bija pirmā pilsēta ārpus Vācijas, kur izplatījās Lutera mācība. A. Knopkens 1522. gadā Rīgas Sv. Pētera baznīcā sarīkoja atklātu disputu ar franciskāņu mūkiem par grēku atlaidēm, svēto kultu un svēto relikviju pielūgšanu. Ignorējot domkapitula tiesības, Rīgas rāte A. Knopkenu iecēla par Sv. Pētera baznīcas arhidiakonu, bet nedaudz vēlāk S. Tegetmeijeru par Sv. Jēkaba baznīcas mācītāju.
Ietekmīgas sabiedrības grupas Livonijā, sevišķi pilsētās, ar reformāciju ieguva tik lielas priekšrocības, ka kustību nebija iespējams vairs apturēt. Par labu luterismam nosvērās arī muižniecība.{{fact}}

1524. agdā Rēvelē Livonijas laicīgo bruņinieku un pilsētnieku kārtu kopīgajā sanāksmē Rīgas birģermeistars paziņoja, ka Rīga "ir apguvusi svēto evaņģēliju un to nepametīs, bet aizstāvēs ar dzīvību un mantu". Uz J. Lomillera 1522. gadā nosūtīto vēstuli M. Luteram, kurā bija teikts, ka Rīga kļuvusi par evaņģēlisku (luterisku) pilsētu, kā atbildi M. Luters atsūtīja Rīgas, Rēveles un Tērbatas rātei speciālu vēstījumu, bet vēlāk arī vairākas vēstules ar saviem norādījumiem un ieteikumiem.{{fact}}

1524. gadā Rīgas katoļu baznīcās notika svētbilžu grautiņi. Smags trieciens katoļiem bija baznīcas dārglietu konfiskācija pilsētas labā, hospitāļu, domkapitula īpašumu pārņemšana un domkungu, katoļu garīdznieku, mūku un mūķeņu padzīšana no Rīgas. Pret reformāciju aktīvi vērsās Rīgas arhibīskaps un Tērbatas bīskaps. Viņš padzina luterisma sludinātājus no Limbažiem un Kokneses, bet, kad to pašu mēģināja izdarīt Tērbatā, pilsēta lūdza militāru palīdzību Rīgas rātei. Šādos apstākļos Livonijas ordeņa mestrs Valters fon Pletenbergs Rīgā pasludināja ticības brīvību, atcēla Salaspils līguma noteikumus un piekrita arhibīskapa un domkapitula īpašumu konfiskācijai. 1539. gadā, kad par Rīgas arhibīskapu kļuva protestantiski noskaņotais [[Brandenburgas Vilhelms]], viņš sāka gatavoties savu valdījumu pārvēršanai par laicīgu valsti.

Lai arī katolicisms turpināja pastāvēt, ap 1550. gadu luterisms Livonijā bija kļuvis par valdošo konfesiju. Luterisma uzvaru apstiprināja 1554. gada Valmieras landtāgā pieņemtais lēmums par ticības brīvību Livonijā. Luterisma idejas pilsētās atbalstīja arī latvieši, kas savus dievkalpojumus sāka noturēt latviešu valodā. Radās nepieciešamība pēc mācītājiem no latviešu vidus, kas zinātu šo valodu.{{fact}}

16. gadsimta vidū gandrīz visi Livonijas iedzīvotāji bija pārgājuši luterticībā. Katoliski palika vienīgi Livonijas ordenis un bīskapi. Pēc Livonijas kara, kad lielākā daļa Latvijas teritorijas tika pakļauta Žečpospolitai, Pārdaugavas hercogistē sākās kontrreformācija un katolicisms tur tika atjaunots. Pēc Polijas—Zviedrijas kara un Altmarkas pamiera (1629) noslēgšanas Zviedrijai pakļautās Latvijas daļas muižnieki pārgāja luterticībā un, neprasot viņu piekrišanu, ieskaitīja tur arī savus zemniekus.{{fact}}

Reformācijas ietekmē aizsākās latviešu pareizrakstības un garīgās literatūras mēģinājumi. Domājams, ka jau 1525. gadā pastāvējusi latviešu valodā iespiesta luteriska rokasgrāmata. Pirmā latviešu grāmata, kas saglabājusies līdz mūsu dienām, ir katoļu katehisms (P.Kanīzija tulkojumā), ko sakarā ar kontrreformāciju izdeva Viļņā (1585; tās vienīgais zināmais eksemplārs glabājas Upsālā, kur nonācis kā zviedru kara laupījums). Kurzemes luterāņu garīdzniecība ar hercoga un muižniecības atbalstu izveidoja komisiju, kam uzdeva pārtulkot latviski M. Lutera katehismu, psalmus un dziesmas, kā arī atsevišķus evaņģēlija tekstus. Tā saucamo "Enhiridionu" (1586), "Nevācu psalmus" (1587) un "Evaņģēlijus un epistulas" (Bībeles fragmentus, 1587) iespieda Kēnigsbergā uz hercoga rēķina. Ar reformāciju saistāma arī pirmo latviešu skolu izveidošana. Tomēr zemniecībai atšķirībā no pilsētu iedzīvotājiem reformācijas idejas palika svešas un nesaprotamas, tāpat kā līdz tam katolicisms. Viņu pasaules uztvere lielā mērā bija palikusi pagāniska.{{fact}}

==Kartes==
<gallery>
Livonia Gerhardi Mercatoris et J. Hondii. Amsterdam, 1634.jpg|[[Gerhards Merkators|Gerharda Merkatora]] karte, 1634.
Map - Special Collections University of Amsterdam - OTM- HB-KZL 31-07-18.tif|Livonijas karte, ap 1640.
Europe As A Queen Sebastian Munster 1570.jpg|"Eiropa karaliene"- alegoriska [[Sebastians Minsters|Sebatiana Minstera]] Eiropas karte, 1570.
Baltic states in the first half of the 16th century - ru.svg|Livonija savas pastāvēšanas beigās
Partition of the Livonian Order - ru.svg|Sadalītā Livonija, 1629
Governorate of Livonia 1820.jpg|Krievijas Impērijas Livonijas guberņa, 1820
</gallery>

== Ģeogrāfija (1225) ==
Pēc [[Livonijas krusta kari|Livonijas krusta karu]] pirmā posma noslēguma 1225. gadā Livonijas teritoriju apceļoja Romas pāvesta pilnvarotais vicelegāts [[Modenas Viļums]]. Pēc viņa diplomātiskās misijas pieturas punktiem var izdarīt secinājumus par viņa iecerētās '''Terra Mariana''' valsts administratīvo iedalījumu<ref>{{Tīmekļa atsauce |url=http://www.historia.lv/alfabets/I/In/Indrika%20hronika/teksts/029_latv.htm |title=Indriķa hronika XXIX |access-date={{dat|2009|09|03||bez}} |archiveurl=https://web.archive.org/web/20120205062023/http://www.historia.lv/alfabets/I/In/Indrika%20hronika/teksts/029_latv.htm |archivedate={{dat|2012|02|05||bez}} }}</ref>:
# Līvu zeme [[Turaida (zeme)|Turaida]], kas bija pakļauta bīskapam Albertam. Galvenie centri bija [[Kubesele]], [[Vitisele]] un [[Lēdurga]], kur pāvesta legāts [[līvi]]em noturēja misi; 
# Līvu zeme [[Metsepole]]; 
# [[Idumeja]] ar jauktu iedzīvotāju sastāvu; 
# Letu zeme [[Letija]] - tā katoļu ticībā kristītā zeme, kas pirms ķēniņa [[Visvaldis|Visvalža]] padošanās bija pakļauta [[Jersika (valsts)|Jersikai]];
# [[Ugaunija]] ar galveno centru [[Otepē]] pilī;
# [[Sakala]] ar galveno centru [[Vīlande]]s pilī, ko pārvaldīja [[Zobenbrāļu ordenis]];
# Piejūras zemes ("Terra Maritima"), pie kurām piederēja [[Sontagana]] un [[Ridala]];
# [[Tālava]]s apgabals ar galveno centru [[Trikātas pagasts|Trikātas]] pilī, kas agrāk maksāja meslus [[Pleskava]]i;
# Vendu un letu apdzīvotais apgabals ar centru [[Cēsis|Cēsu]] pilī, ko pārvaldīja [[Zobenbrāļu ordenis]];
# [[Sigulda]]s līvu zeme, ko pārvaldīja [[Zobenbrāļu ordenis]];
# [[Rīga]]s pilsēta,
# Daugavas līvu zemes, kuras galvenie centri bija [[Salaspils]], [[Ikšķile]], [[Lielvārde]] un [[Aizkraukle]];
#  [[Koknese (valsts)|Koknese]], kurā dzīvoja vācieši, krievi, leti un sēļi.

Kā Livonijas kaimiņzemes, kuru sūtņi vai valdnieki ieradās pie Romas pāvesta legāta, 1225. gadā minētas [[Novgoroda]], Viestarda pārvaldītā [[Zemgale]], Visvalža pārvaldītā [[Jersika (valsts)|Jersika]], dāņu bīskapu pārvaldītā [[Rēvele]], pagaidām vēl patstāvīgā [[Sāmsala]].

Pirmo Livonijas karti sastādīja [[Antverpene]]s [[Astronomija|astronoms]] un [[Matemātika|matemātiķis]] Jans Portancijs ap 1570. gadu un tā publicēta Ortēlija un Merkatora atlantos. Pirmo Rīgas aprakstu sniedza [[Sebastians Minsters]] savā enciklopēdiskajā darbā "Kosmogrāfija" (Bāzele, 1544., 1550.).

==Bīskapijas un Ordeņa valsts==
===Rīgas arhibīskapija===
Aizņēma apmēram 18 000 km<sup>2</sup> lielu teritoriju, kas dalījās divās daļās – Līvu galā un Latgaļu galā. Sīkāk dalījās draudzes novados, kas bija vismaz 23, Līvu galā 9 un Latgaļu galā 14.<ref name="Livonijas Konfederācija"/> 15. gadsimta laikā Līvu galā minēti Ķibzeles, Ēdurgas, Liepupes, Limbažu, Rubenes, Salacas, Straupes, Turaidas un Umurgas draudžu novadi. Latgaļu galā – Bērzaune, Cesvaine, Dzērbene, Gulbene, Ikšķile, Koknese, Krustpils, Lielvārde, Ļaudona, Madliena, Piebalga, Rauna, Smiltene, Suntaži.
 
Arhibīskaps savā teritorijā valdīja kā laicīgais valdnieks, uzliekot nodokļus, nosakot zemes izmantošanas tiesības, kaļot naudu un organizējot karaspēku. Lai iegūtu papildus ienākumus, plaši bija izplatīta lēņa tiesību pārdošana vai zemju ieķīlāšana. Arhibīskapa rezidences atradās Kokneses, Limbažu un Raunas pilīs. Miesti veidojās pie Cesvaines, Gulbenes, Raunas, Salacas un Smiltenes pilīm. Vasaļiem no Rozenu dzimtas bija nodota Straupe un Rubene, Tīzenhauzeniem Ērgļi, Ungerniem Madliena.

Asi konflikti Rīgas arhibīskapam notika par Dundagas novadu. 1318. gadā un 1359. gadā Dundagas pili iekaro ordenis, bet 1383. gadā Kurzemes bīskaps. 1434. gada vienošanās beidzot paredz, ka Dundagas pilsnovads tiek pārdots Kurzemes bīskapijai.<ref name="Livonijas Konfederācija"/>

===Kurzemes bīskapija===
[[Attēls:Kura pk.PNG|thumb|right|Kurzemes bīskapijas zemes]]
Aizņēma ap 4500 kv.km lielu teritoriju un bija sašķelta trīs daļās. Dīvainais teritorijas dalījums radās 1253. gadā, kad iekarotā [[Kursa (valsts)|Kursas zemes]] novadi izlozes kārtībā tika sadalīti starp baznīcu un ordeni. 1/3 zemju lozes kārtībā ieguva baznīca, bet 2/3 ordenis. Bīskapa sēdeklis atradās [[Piltene|Piltenē]], bet bīskapijas domkapituls [[Aizpute|Aizputē]].

Bīskapijas ziemeļu daļā atradās Ārlavas, Dundagas, Ēdoles, Piltenes un Puzes draudžu novadi. Rietumu daļā atradās Cīravas un Sakas draudžu novadi. Dienvidu daļā atradās Aizputes, Embūtes un Valtaiķu draudžu novadi. Bīskapijas pārvaldībā atradās arī Roņu sala. Bīskapu un ordeņa starpā notika nepārtraukti konflikti par zemju robežām, kas pierima ap 1434. gadu, kad bīskapijai pievienoja iepriekš Rīgas domkapitulam piederējušos Dundagas un Tārgales draudžu novadus. Kurzemes bīskapija atradās spēcīgā ordeņa ietekmē. Tās teritorijās vēlāk izveidojās [[Piltenes apgabals]].<ref name="Livonijas Konfederācija"/>

Saglabājušās ziņas par deviņām Kurzemes bīskapijas pilīm – Aizputes, [[Ārlavas pils|Ārlavas]], [[Dundagas pils|Dundagas]], Dzintares, [[Embūtes pilsdrupas|Embūtes]], [[Ēdoles pils|Ēdoles]], [[Piltenes viduslaiku pils|Piltenes]], [[Sakas pils|Sakas]] un [[Valtaiķu pils|Valtaiķu]]. Aizputi Tebras upe dalīja divās daļās, viena no kurām atradās ordeņa, bet otra – bīskapa pārvaldībā.

===Bīskapijas Igaunijā=== 
Mūsdienu Igaunijas teritorijā atradās divas bīskapijas. Tērbatas bīskapija, kuras lielākā daļa atradās senās Ugaunijas zemes teritorijā. Sāmsalas-Lēnas bīskapija, kas aptvēra vairākas nesaistītas teritorijas – daļu no Sāmsalas, Hijumā un Vormsi salām, kā arī lielākā daļa Lēnas zemes. Abas šīs bīskapijas atradās spēcīgā ordeņa ietekmē.

===Livonijas ordeņa valsts===
[[Attēls:Ordensland1410.png|thumb|right|Vācu ordeņa un Livonijas ordeņa valsts (1410).]]
[[Attēls:Teutonic Order 1466.png|thumb|right|Ordeņa valsts pēc Žemaitijas zaudēšanas (1466).]]
Lielākais valstiskais veidojums Livonijā bija Livonijas ordeņa valsts, kas aizņēma aptuveni 67 000 km<sup>2</sup> lielu teritoriju, no kuras apmēram 43 000 kv.km. atradās mūsdienu Latvijas teritorijā. Atšķirībā no bīskapijām, ordeņa valsts veidoja vienu teritoriālo veselumu, un bija savienota ar [[Vācu ordenis|Vācu ordeņa]] zemēm Prūsijā. Ordeņa valsti vadīja [[Livonijas ordeņa mestri|ordeņa mestrs]], kuru apstiprināja Vācu ordeņa lielmestrs.

Teritorija bija sadalīta militārās administrācijas apgabalos – komturejās un fogtejās, kas sīkāk dalījās draudžu novados un pilsnovados, kas parasti teritoriāli pārklājās, jo draudzes novada vadītājs nodarbojās ar garīgām, bet pilsnovada vadītājs ar ikdienas administrācijas un pārvaldes jautājumiem.<ref name="Livonijas Konfederācija"/> Gadsimtu gaitā ordeņa mestra sēdeklis parasti atradās Rīgā vai Cēsīs. Otrs ietekmīgākais ordeņa vadītājs bija [[Livonijas ordeņa landmaršali|ordeņa landmaršals]], kas galvenokārt bija atbildīgs par militārajiem jautājumiem. Landmaršala rezidence pēc 1432. gada atradās [[Siguldas viduslaiku pils|Siguldas pilī]].

15. gadsimta vidū tagadējās Latvijas robežās atradās: 
*desmit ordeņa valsts komturejas – [[Aizkraukles komtureja|Aizkraukles]], [[Alūksnes komturi|Alūksnes]], [[Cēsu komturi un fogti|Cēsu]], [[Daugavgrīvas komturi|Daugavgrīvas]], [[Daugavpils komturi|Daugavpils]], [[Dobeles komturi|Dobeles]], [[Jelgavas komturi|Jelgavas]], [[Kuldīgas komturi|Kuldīgas]], [[Rīgas komturi|Rīgas]] un [[Ventspils komturi|Ventspils]]. 
*septiņas ordeņa fogtejas – [[Bauskas fogti|Bauskas]], [[Grobiņas fogti|Grobiņas]], [[Kandavas fogteja|Kandavas]], [[Rēzeknes fogteja|Rēzeknes]], [[Salaspils fogteja|Salaspils]] un [[Siguldas komturi|Siguldas]].

Neskatoties uz ievērojamu iekaroto teritoriju, 13. gadsimtā Livonijas ordenī bija ap 400-500 brāļu, kas 14. gadsimta beigās samazinājās līdz aptuveni 300 vīriem. 1451. gadā Livonijā bija 201 bruņinieks, 48 ordeņa priesteri un 27 pusbrāļi. Tādējādi lielāka daļa ordeņa piļu bija nelielas, mazapdzīvotas, vai kalpoja kā noliktavas. Tagadējās Latvijas teritorijā ordenis bija uzcēlis 44 nocietinātas pilis, no kurām līdz mūsdienām labi saglabājušās [[Rīgas pils]], [[Ventspils viduslaiku pils|Ventspils pils]] un [[Aizputes ordeņa pils|Aizputes pils]], pārējās atrodas dažādās sabrukuma un konservācijas stadijās. Pie daudzām no šīm pilīm jau sākot ar 13. gadsimtu sāka veidoties nelielas apdzīvotās apmetnes, pilsētu priekšteces – Cēsis, Kuldīga, Valmiera, Ventspils, Aizpute. Cēsis pilsētas tiesības ieguva jau 1224. gadā. Vēlākajos gados dažāda lieluma miesti izveidojas Aizkrauklē, Dobelē, Durbē, Grobiņā, Jelgavā, Rēzeknē, Rūjienā, Sabilē, Saldū, Siguldā, Talsos, Tukumā un Valkā.

==Pastāvēšanas beigas un pārveidošanās==
[[Attēls:Livonijas ķēniņa Magnusa ģerbonis ar kroni 1580.jpg|thumb|200px|[[Livonijas karaliste|Livonijas ķēniņa]] [[Magnuss (Livonijas karalis)|Magnusa]] ģerbonis ar kroni (1580).]]
[[Livonijas karš|Livonijas kara]] gaitā Livoniju sadala Lietuva, Zviedrija un Dānija. Uz šī dalījuma pamata izveidojas igauņu un latviešu zemju iedalījums, ko vēlāk pārņem arī [[Krievijas Impērija]] (izveidojot [[Igaunijas guberņa|Igaunijas]], [[Livonijas guberņa|Livonijas]] un [[Kurzemes guberņa]]s, ar Latgali, kā atsevišķu teritoriju). Izveidojoties [[Kurzemes un Zemgales hercogiste]]i, Livonijas nosaukumu turpmāk attiecina uz tagadējās Latgales, Vidzemes un Igaunijas zemēm. [[Sāmsala|Sāremā]] sala līdz 1645. gadam pieder Dānijai.

Sigismunds II iejaucās protestantu un katoļu konfliktā Livonijā, 1557. gadā noslēdzot [[Pasvales līgums|Pasvales līgumu]], ar kuru Livonijas Konfederācijā tiek atjaunots miers, un izveidota militāra alianse, ar kuru Livonijas Konfederācija nonāk Polijas-Lietuvas aizsardzībā. Reaģējot uz to, [[Ivans IV]] sāk Livonijas karu. Līdz ar Krievijas uzbrukumu Livonijai, sekojot Pasvales līguma noteikumiem, karā bija jāiesaistās arī Sigismundam II.<ref name="elar.urfu.ru">[http://elar.urfu.ru/bitstream/10995/27747/1/qr_2_2014_08.pdf ЛИВОНИЯ ПОД ВЛАСТЬЮ РЕЧИ ПОСПОЛИТОЙ. БОРЬБА ЗА ВЛАСТЬ  И СОЦИАЛЬНАЯ ТРАНСФОРМАЦИЯ]</ref>

Livonijas ordeņa un Rīgas arhibīskapijas vadītāji šajā laikā cenšas sekot Vācu ordeņa Prūsijas atzaram, kur Ordeņa pēdējam mestram izdodas veikt protestantu reformāciju, sekularizēt savu varu un kļūt par Polijas pakļautas [[Prūsijas hercogiste]]s valdnieku. Lietuvas augstmaņi vēlējās Livonijas pievienošanu [[Lietuvas lielkņaziste]]i, jo tas tiem nodrošinātu tirdzniecību caur Rīgas ostu. Polijas augstmaņi nevēlējās iesaistīties Livonijas konfliktā, kas nozīmēja karu ar Krieviju. Polijas muižniecība pieprasīja Livonijas jautājuma izlemšanai sasaukt Sejmu. Pēc ilgstošām sarunām, daļēju risinājumu deva [[Viļņas ūnija]], ar kuru Livonija pakļaujas personīgi Sigismundam II. Livonijas kontroles jautājums arī ietekmēja Polijas un Lietuvas sarunas, kas beidzās ar 1569. gada [[Ļubļinas ūnija]]s noslēgšanu. [[Gothards Ketlers|Gothardam Ketleram]], kā pirmajam [[Livonijas vietvalži|Livonijas vietvaldim]] neizdevās atjaunot savu varu visā Livonijā un atrisināt konfliktus ar Rīgu. 1566. gadā par Livonijas vietvaldi ieceļ [[Jānis Hodkevičs|Janu Hodkeviču]], kam ar [[Grodņas ūnija (1566)|Grodņas ūnijas]] noslēgšanu izdodas panākt [[Livonijas un Lietuvas reālūnija]]s izveidošanu. Tiek likvidētas iepriekš pastāvējušās robežas starp Rīgas arhibīskapijas un Livonijas ordeņa zemēm. [[Pārdaugavas Livonijas hercogiste|Pārdaugavas Livonijas hercogisti]] administratīvi sadala četros apgabalos ar centriem Rīgā, Turaidā, Cēsīs un Daugavpilī.

Livonijas karš, [[Ļubļinas ūnija]]s sarunas, [[Livonijas karaliste]]s izveidošanas mēģinājums, karaļa vēlēšanas [[Polijas-Lietuvas ūnija|Polijas-Lietuvas ūnijā]] nozīmēja nestabilitātes turpināšanos bijušās Livonijas zemēs. Jaunais karalis [[Stefans Batorijs]] savienībā ar Zviedrijas [[Juhans III|Juhanu III]] no 1579. līdz 1582. gadam padzen Krieviju no Livonijas zemēm. Stefanam Batorijam nācās piekrist [[Zviedru Igaunija]]s palikšanai sava zviedru sabiedrotā pakļautībā. Pēc Livonijas kara beigām, Livonijas stāvoklis bija neskaidrs. Stefans Batorijs plānoja nojaukt lielāko daļu Ordeņa celto cietokšņu, lai nedotu iespēju Krievijai tos atkal ieņemt un nostiprināties. 25 kara gadu laikā iznīcināto iedzīvotāju vietā plānoja iesūtīt kolonistus no citām Polijas-Lietuvas provincēm. 1583. gadā Livonijas landtāgs apstiprina Livonijas konstitūciju (''Constitutiones  Livoniae''), kas Pārdaugavas hercogistes teritoriju sadala Cēsu, Pērnavas un Tērbatas apgabalos.<ref name="elar.urfu.ru"/>

1587. gadā par Polijas-Lietuvas valdnieku ievēlēja Juhana III dēlu Sigismundu III, kurš savas ievēlēšanas nodrošināšanai bija apsolījies panākt Zviedru Igaunijas atgūšanu. Sigismunds III 1589. gada ūnijas Sejmam Varšavā ierosināja Livoniju pārvaldīt kopīgi. ''Ordinatio Livonica'' noteica, ka ierēdņu vietas un iegūtos nodokļus Polija un Lietuva tagad dala uz pusēm, visiem lēmumiem bija jāsaņem Polijas un Lietuvas apstiprinājums. Pēc Juhana III nāves katoliskais Sigismunds III kļuva arī par Zviedrijas karali, kam pretojās viņa tēvocis [[Kārlis IX]]. Lai pretotos zviedru ambīcijām, un nodrošinātu Livonijas lojalitāti, 1598. Sigismunds pieņem jaunus ''Ordinatio Livonica II'', apgabalu pārvaldniekus paaugstinot līdz [[vojevoda]]s līmenim un piešķirot tiem vietas ūnijas Sejmā. Administrācijas amati tagad bija atvērti arī Livonijas augstmaņiem. 1600. gadā sākās [[Poļu—zviedru karš (1600—1629)|Poļu—zviedru karš]], kurā Sigismunds III sākotnēji gūst panākumus. 1607. gadā viņš izdod jaunus noteikumus, ar kuriem Livonijas augstmaņi jau ir pielīdzināti Polijas un Lietuvas augstmaņiem, viņi var brīvi ieņemt amatus visā Polijas-Lietuvas ūnijas teritorijā. Ar Zviedriju 1611. gadā bija noslēgts pamiers uz 5 gadiem. Jaunais zviedru karalis [[Gustavs II Ādolfs]] atsāk karu, 1617. gadā iebrūkot Livonijā. Tā kā Sigismundam II vienlaikus bija jākaro pret Osmaņu impēriju dienvidos, 1629. gadā tiek noslēgts pamiers ar Zviedriju, kas ieguva Rīgas pilsētu un Pārdaugavas hercogistes lielāko daļu, izveidojot [[Zviedru Livonija|Zviedru Livoniju]]. Polijas-Lietuvas pakļautībā palika Kurzemes un Zemgales hercogiste, kā arī [[Inflantijas vaivadija]], kurā veidojās atsevišķa [[Latgale]]s identitāte.<ref name="elar.urfu.ru"/>

== Livonijas reģioni pēc tās sadalīšanas (1561) ==
Pēc Livonijas Konfederācijas patstāvības beigām [[Livonijas karš|Livonijas kara]] rezultātā, 16. gadsimta beigās sadalītās Livonijas teritorijā izveidojās vairākas provinces, kas atradās Lietuvas, Polijas, Dānijas un Zviedrijas kontrolē:
*[[Zviedru Igaunija]].
*[[Sāmsalas-Vīkas bīskapija]] un [[Piltenes bīskapija]] Dānijas kontrolē. 
*[[Tērbatas bīskapija]] un [[Narva]] Krievijas okupācijā. 
*[[Pārdaugavas Livonijas hercogiste]].
*[[Kurzemes un Zemgales hercogiste]].
*[[Rīgas brīvpilsēta]].
*[[Grobiņas draudzes novads|Grobiņas novads]] ieķīlāts [[Prūsijas hercogiste]]i līdz 1609. gadam.

== Dokumenti ==
{{Pārvietot uz Wikisource}}
{{Citāts| [[Rusova Livonijas hronika]] par Livonijas ģeogrāfiju (1577): <br /><br />
[[Attēls:RussowChronicle.jpg|150px|left]]
<blockquote>
"'''Igaunijas''' provincēs atrodas šādas pilsētas un pilis kopā ar viņu miestiem: [[Harija|Harijā]] - pilsēta un pils [[Rēvele]] kopā ar mūku klosteri Pādisu un biskapa pili, sauktu ''Fegefüer'' - šķīstītava. [[Viruzeme|Virijā]] atradās [[Rakvere|Vezenbergas]], [[Tolsberga]]s un [[Borholma]]s pils; [[Alentaka|Alentakā]] - cietokšņi [[Narva]], [[Eces pils|Ece]] un [[Nišlote]]. [[Ugaunija|Odenpejā]] jeb Tērbatas biskapijā atrodās pilsēta un pils [[Tartu|Tērbata]], kopā ar Vernebeķi, [[Kirienpeja|Kirienpeju]], Oldentorni, [[Helmetas pils|Helmeti]], [[Ringene|Ringeni]] un [[Randene|Randeni]]. [[Jerva|Jervē]] atradās [[Paide|Vitenšteinas]], [[Laisa|Laizas]], [[Peltsamā|Oberpāles]], [[Vīlande]]s, [[Tarveste]]s un [[Karkuses pils|Karkas pils]]. [[Sāmsalas-Vīkas bīskapija|Vīkā]] - [[Lihula|Leale]]s, [[Lodes pils|Lode]]s, [[Hāpsala]]s pils, [[Valka|Fiķele]] kopā ar pilsētu un [[Pērnava]]s pils. Uz [[Sāmsala]]s atradās [[Kuresāre|Arensburgas]] un [[Zonenburgas pils]], kopā ar viņu miestiem.

</blockquote>
<blockquote>
Otrā Livonijas galvenā provincē '''Latvijā''', kuŗā ietilpst arī [[Līvzeme|lībiešu zeme]], runā citādā valodā, kuŗu igauņi nesaprot. Pilsētas un cietokšņi, kopā ar viņu miestiem, šinī provincē ir: [[Rīga]], [[Kokneses pils|Koknese]], [[Cēsu pils|Cēsis]], [[Valmieras pils|Valmiera]], [[Lielvārdes pils|Lielvārde]], [[Bukultu pils|Ādaži]], [[Salaspils viduslaiku pils|Salaspils]], [[Daugavgrīvas cietoksnis|Daugavgrīva]], [[Doles viduslaiku pilis|Dole]], [[Limbažu pils|Limbaži]], [[Sēlpils pils|Sēlpils]], [[Alūksnes pils|Alūksne]], [[Dinaburgas pils|Daugavpils]], [[Ikšķiles pils|Ikšķile]], [[Raunas pils|Rauna]], [[Cesvaines pils|Cesvaine]], [[Siguldas viduslaiku pils|Sigulda]], [[Aizkraukles pils|Aizkraukle]], [[Smiltenes pils|Smiltene]], [[Turaidas pils|Turaida]], [[Krimuldas viduslaiku pils|Krimulda]], [[Gulbenes viduslaiku pils|Gulbene]], [[Saldus viduslaiku pils|Saldus]], [[Ludzas pils|Ludza]], [[Rēzeknes pils|Rēzekne]], [[Viļakas pils|Viļaka]], [[Zaubes pils|Jaunpils (Zaube)]], [[Lielstraupes pils|Straupe]], [[Burtnieku pils|Burtnieki]], [[Trikātas pils|Trikāta]], [[Rūjienas pils|Rūjiena]], [[Puikule|Puiķele]], [[Ērģemes pils|Ērģeme]], [[Augstrozes pils|Augstroze]], [[Mujānu pils|Mujāni]], [[Ērgļu pils|Ērgļi]], [[Bērzaunes pils|Bērzaune]], [[Kalsnavas pils|Kalsnava]] un daudz citas.
</blockquote>

<blockquote>
Trešā galvenā province '''Kurzeme'''. Viņā ietilpst arī '''Zemgale'''. Šīs provinces iedzīvotāji runā kuršu un lībiešu valodu un dažos apgabalos arī leišu valodu. Daugava ir robeža starp viņiem un latviešiem. Pilis un miesti Kurzemē ir šādi: [[Jelgavas pils|Jelgava]], [[Kuldīgas pils|Kuldīga]], [[Kandavas pils|Kandava]], [[Dobeles pils|Dobele]], [[Durbes viduslaiku pils|Durbe]], [[Ventspils pils|Ventspils]], [[Tukuma pils|Tukums]], [[Jaunpils pils|Jaunpils]], [[Talsu viduslaiku pils|Talsi]], [[Grobiņas pils|Grobiņa]], [[Piltenes pils|Piltene]], [[Engure]], [[Dundagas pils|Dundaga]], [[Embūtes pils|Embūte]] kopā ar miestu [[Aizpute|Aizputi]]. [[Bauskas pils]] atrodas Zemgalē.

</blockquote>
<blockquote>
Visās šinīs trijās galvenās provincēs un salās, pilīs un miestos ir tikai 9 pilsētas, mazas un lielas, ap kuŗām ir celti akmeņu mūŗi: [[Rīga]], [[Rēvele]], [[Tartu|Tērbata]], [[Narva]], [[Vīlande]], [[Pērnava]], [[Cēsis]], [[Valmiera]], [[Koknese]]. Šīs pilsētas, pilis un viņu miesti atrodās zem ordeņa vadības, un tās apdzīvo un pārvalda vācieši.

Austrumos šai zemei robeža ar [[Maskavija|maskaviešiem]], dienvidos ar [[Lietuvas dižkunigaitija|leišiem]] un [[Prūsijas hercogiste|prūšiem]], vakaros viņu apskalo jūŗa, un ziemeļos taisni pāri par jūŗu atrodas [[Somija]]".

</blockquote>}}

== Skatīt arī ==
* [[Livonijas pilsētu uzskaitījums]]
* [[Livonijas Konfederācija]]
* [[Livonijas karaliste]]
* [[Rīgas arhibīskapija]]
* [[Livonijas ordenis]]
* [[Livonijas krusta kari]]
* [[Kurzemes bīskapija]]
* [[Pārdaugavas Livonijas hercogiste]]
* [[Zviedru Igaunija]]
* [[Inflantija|Poļu Livonija]]
* [[Zviedru Vidzeme|Zviedru Livonija]]

== Atsauces ==
{{atsauces}}

== Ārējās saites ==
{{sisterlinks-inline}}
{{Enciklopēdiju ārējās saites}}
* [https://web.archive.org/web/20160304071731/http://terramariana.du.lv/lv/images/image?id=116 Livonijas karte no Latvijas vēstures atlanta] {{lv ikona}}
* [https://web.archive.org/web/20091023074720/http://terramariana.du.lv/lv Terra Mariana] {{lv ikona}}
* [https://web.archive.org/web/20080403201040/http://www.historia.lv/alfabets/L/LI/Livonija/dokumenti/000.htm www.historia.lv - Livonijas vēstures oriģināldokumenti un to tulkojumi latviešu valodā] {{lv ikona}}
* [https://web.archive.org/web/20060207075232/http://www.rambow.de/balticum.htm Die Geschichte der Deutschen im Baltikum] {{de ikona}}
* [https://web.archive.org/web/20071231220315/http://www.baltische-ritterschaften.de/Ritterschaften/Livland/livland.htm Die Livländische Ritterschaft] {{de ikona}}
* [https://web.archive.org/web/20060311011901/http://www.kirmus.ee/Asutus/portantius.php Joann Portantiuse Liivimaa kaart 1573. aastast] {{et ikona}}
* [https://web.archive.org/web/20050829004144/http://www.balt-hiko.de/service1.shtml Karten] {{de ikona}}
* [https://web.archive.org/web/20060304033114/http://skola.ogreland.lv/istorija/slovo/L/l_24.htm ЛИФЛЯНДИЯ] {{ru ikona}}
* [https://web.archive.org/web/20080229024701/http://www.library.ucla.edu/yrl/reference/maps/blaeu/livonia.jpg Liivimaa kaart] {{de ikona}}
* [https://web.archive.org/web/20050929184035/http://www.flaggenlexikon.de/flivland.htm Livland] {{de ikona}}
* [https://web.archive.org/web/20050217221045/http://homepage.mac.com/uldis/livonia/history.html Livonian History by Uldis Balodis] {{en ikona}}

{{Vēsture-aizmetnis}}

[[Kategorija:Livonija| ]]
[[Kategorija:Latvijas vēsture]]
[[Kategorija:Igaunijas vēsture]]