[[Attēls:alabaster.whole.600pix.jpg|thumb|300px|Mūsdienās veidota vāze no divu krāsu Itālijas alabastra. Lampas abažūrs izgatavots no puscaurspīdīga baltā alabastra bet kāja — no brūna alabastra. Lampas pamatnes diametrs — 15 cm. Šis alabastrs ir mākslīgi apstrādāts, padarot to izturīgāku.]]

'''Alabastrs''' ir smalkgraudains [[minerāls|minerāla]] — [[ģipsis|ģipša]] paveids. Senos laikos terminu "alabastrs" attiecināja arī uz cita minerāla — [[kalcīts|kalcīta]] smalgraudainu paveidu.

Kalcīta alabastrs ir cietāks par ģipša alabastru, tas reaģē ar [[sālsskābe|sālsskābi]].

== Kalcīta alabastrs ==
Sākotnēji terminu "alabastrs" attiecināja tikai uz cēlas krāsas smalkgraudainu kalcīta paveidu. Šādu kalcīta alabastru ieguva [[Ēģipte|Ēģiptē]], Alabastronā, no kurienes arī cēlies šī materiāla nosaukums. Nereti gan uzskata, ka tieši Alabastrona ieguvusi savu nosaukumu no šī materiāla un vārda "alabastrs" cilme meklējama [[arābu valoda|arābu valodā]]. No alabastra izgatavoja ļoti pieprasītas mazas [[parfīms|parfīma]] pudelītes un vāzes ziedēm. Taču no alabastra izgatavoja arī lielākus priekšmetus. No viena alabastra gabala izgatavots puscaurspīdīgs [[sarkofāgs]] apskatāms [[Soāna muzejs|Soāna muzejā]] [[Londona|Londonā]] — tas atrasts faraona [[Seti I]] kapenēs pie [[Tēbas (Ēģipte)|Tēbām]].

Plānās kārtās griezts kalcīta alabastrs ir pietiekami caurspīdīgs, lai to izmantotu kā logu stiklu. Šādu pielietojumu tas guvis viduslaiku baznīcās, jo īpaši [[Itālija|Itālijā]], taču tas izmantots arī mūsdienu arhitektūrā, piemēram 2002. gadā uzceltajā Mūsu Eņģeļu dievmātes baznīcā [[Losandželosa|Losandželosā]].

Kalcīta alabastru iegūst [[Ēģipte|Ēģiptē]] — pie [[Sueca]]s un [[Asjūta]]s. Daudzi seni alabastra karjeri atrodas pie [[Tellelamarna]]s. [[Alžīra|Alžīrā]] alabastru ieguva [[Orāna]]s provincē. [[Meksika|Meksikā]] netālu no [[Puebla]]s Lapedrarā atrod skaistu iezaļganu kalcīta alabastru. Kalcīta alabastru iegūst arī [[Amerikas Savienotās Valstis|ASV]] — [[Arizona|Arizonā]], [[Jūta|Jūtā]], [[Kalifornija|Kalifornijā]], [[Kolorādo]], [[Virdžīnija|Virdžīnijā]].

== Ģipša alabastrs ==
Mūsdienās termins "alabastrs" apzīmē smalkgraudainu, cēlas krāsas ģipsi. Arī šo materiālu izmantoja jau senatnē, piemēram, [[Sīrija|Sīrijā]] 4 g.t. pmē., [[Mezopotāmija|Mezopotāmijā]]
3 g.t. pmē.

Ģipša alabastru atrod arī [[Anglija|Anglijā]], kur tas izmantots jau 15. gadsimtā altāru un svētbilžu izgatavošanā. Nozīmīgas alabastra atradnes atrodas [[Itālija|Itālijā]], [[Toskāna|Toskānā]], kur to nereti iegūst pazemē izvietotās raktuvēs ([[Volterra]]s rajons). Visizmalcinātākais alabastrs tiek atrasts Kastelinā (''Castellina'') un tas jau viduslaikos tika sūtīts izcilākajiem [[Florence]]s meistariem skulptūru izgatavošanai.

Mūsdienās alabastru joprojām izmanto greznu baznīcas piederumu izgatavošanā, kā arī namu kāpņu telpu noformēšanā — kāpņu margu un dažādu rotājumu izgatavošanai. Alabastrs ir mīksts un no tā viegli izgatavot krāšņus rotājumus. Tai pat laikā tas šķīst ūdenī un to nevar izmantot rotājumiem, kas paredzēti ārtelpām.

[[Attēls:Alabaster.jpg|thumb|300px|Ģipša alabastra paraugs.]]
Lai samazinātu alabastra caurspīdīgumu un tādējādi to padarītu līdzīgu [[marmors|marmoram]], no alabastra izgatavotus izstrādājumus iemērc ūdenī un ļoti uzmanīgi karsē līdz temperatūrai, kas tuvu vārīšanās punktam. Ja šī procedūra netiek veikta pietiekami uzmanīgi, izstrādājums kļūst līdzīgs krītam. Veiksmīgi karsēti paraugi ir nedaudz cietāki par ģipsi un atgādina marmoru, tos dēvē par ''marmo di Castellina''.

Alabastru var arī iekrāsot, to karsējot pigmentētā šķīdumā. Šādā veidā var veiksmīgi izgatavot [[korallis|koraļļa]] atdarinājumus.

== Melnais alabastrs ==
Trīs vietās pasaulē atrod arī melnas krāsas ģipša alabastru:
* [[Amerikas Savienotās Valstis|ASV]], [[Oklahoma]]s štatā — Alabastra alās
* [[Itālija|Itālijā]]
* [[Ķīna|Ķīnā]]

{{autoritatīvā vadība}}

[[Kategorija:Minerālu paveidi]]