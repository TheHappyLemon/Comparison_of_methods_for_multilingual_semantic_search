[[Attēls:Flag of Zanzibar.svg|thumb|Zanzibāras karogs]]
'''Zanzibāra''' ([[svahili]]: ''Zanzibar'', [[Angļu valoda|angļu]]: ''Zanzibar'', [[Arābu valoda|arābu]]: زنججبار) ir daļēji autonoms reģions [[Tanzānija|Tanzānijas Apvienotāss Republikas]] sastāvā.

[[2012]]. gadā tajā dzīvoja ap 1,3 miljoni cilvēku,<ref>[https://www.worldbank.org/en/news/press-release/2017/11/03/zanzibar-sees-a-slight-decline-in-poverty-except-for-pemba World Bank: Zanzibar Sees a Slight Decline in Poverty Except for Pemba]</ref> kopējā platība — 2461 km².<ref>[https://www.bbc.com/news/world-africa-14115176 BBC: Zanzibar profile]</ref> Galvaspilsēta — Zanzibāra — atrodas Ungudžas salā. Pilsētas senākā daļa, pazīstama kā Akmens pilsēta, ir iekļauta [[UNESCO Pasaules mantojuma saraksts|UNESCO Pasaules mantojuma sarakstā]].<ref>[https://whc.unesco.org/en/list/173 "Stone Town of Zanzibar - UNESCO World Heritage Centre". whc.unesco.org.]</ref> Salu ekonomika balstās uz garšvielu audzēšanu un tūrismu. Iespējams, ka salas savu nosaukumu ieguvušas no [[persiešu valoda]]s – زنگبار, ''zangbâr'' ([zæŋbɒːɾ]) (melns krasts vai melno krasts), kas [[arābu valoda|arābiski]] pārveidojies par ''zanjibār'' ([zandʒibaːr]).[[Attēls:Spice Islands (Zanzibar highlighted).svg|thumb|right|Zanzibāra]]
== Vēsture ==
Pirmie pastāvīgie iedzīvotāji uz Zanzibāras salām pārcēlās no [[Āfrika]]s kontinenta ap mūsu ēras [[1000]]. gadu. Izveidojās divas etniskas pamatiedzīvotāju grupas — hadimu un tumbatu, kas dzīvoja mazos ciematos un neizveidoja valstis. 10. gadsimtā salas atklāja persiešu jūrasbraucēji.<ref name="Brit">[https://www.britannica.com/place/Zanzibar-island-Tanzania Britannica: Zanzibar island, Tanzania]</ref> Vēlīnajā 11. un agrīnajā 12. gadsimtā salas aizvien biežāk apmeklēja tirgotāju kuģi no [[Persijas līcis|Persijas līča]] reģiona. Viņiem apmetoties uz patstāvīgu dzīvi salās un asimilējoties, sāka veidoties mantojamas monarhijas. Hadimu valdnieka tituls bija ''Mwenyi Mkuu'' vai ''Jumbe'', tumbatu valdnieka tituls bija ''Sheha''. Vairums arhipelāga afrikāņu iedzīvotāju vēl tagad sevi sauc par šīrāziem par godu antīkajai persiešu kņazistei, no kuras nāca vairums iebraucēju.<ref name="Brit" /> Pamazām salās pieauga arābu ietekme, un tās kļuva par vergu sagrābšanas ekspedīciju bāzi un to tirdzniecības vietu.

Pirmais eiropietis — portugāļu kuģotājs [[Vasko da Gama]] salas apmeklēja [[1499]]. gadā. Jau [[1503]]. gadā [[Portugāle]] pārņēma kontroli pār salām un [[1505]]. gada augustā tās kļuva par [[Portugāles koloniālā impērija|Portugāles impērijas]] sastāvdaļu. Tomēr Portugāle ilgstoši necentās nostiprināt savu varu ar garnizona izvietošanu, aprobežojoties ar tirdzniecību un atstājot visu varu vietējo sultānu rokās.<ref name="Refworld">[https://www.refworld.org/docid/49749c8a50.html RefWorld: World Directory of Minorities and Indigenous Peoples - United Republic of Tanzania : Shirazi and Arabs of Zanzibar]</ref> Tikai 1635. gadā pēc [[Mombasa]]s sultāna agresīvas akcijas Pembā tika uzcelts forts.

[[1698]]. gadā salas iekaroja [[Omāna]]s sultāna karaspēks un tās nonāca Omānas sultanāta pakļautībā. Vergu sagrābšana un tirdzniecība pieauga vēl plašāk, nozīmīga bija arī ziloņkaula un garšvielu tirdzniecība. Saids bin Sultans al-Busaids ap 1840. gadu pārcēla savu galvaspilsētu no [[Maskata]]s Omānā uz Zanzibāras Akmens pilsētu. Pēc viņa nāves [[1856]]. gadā viņa dēlu starpā sākās cīņa par varu. [[1861]]. gada 6. aprīlī Zanzibāra un Omāna kļuva par atsevišķiem sultanātiem. Madžids bin Saida al-Busaids (1834/1835.–1870) kļuva par Zanzibāras sultānu, bet viņa brālis Tuvaini bin Saids al-Saids kļuva par Omānas sultānu.

[[Attēls:StoneTown-Zanzibar.jpg|250px|thumb|Akmens pilsētas jumti]]
Šajā laikā Zanzibāras kontrolē bija arī ievērojama Āfrikas krasta teritorija – saukta par ''Zandžu''. Tajā iekļāvās gan [[Mombasa]], gan [[Daresalama]]. Zanzibāras tirgotāju tirdzniecības ceļi stiepās līdz pat [[Kongo (upe)|Kongo]] upei. 1878. gadā briti ar draudiem piespieda Zanzibāru beigt vergu tirdzniecību.<ref name="Refworld" /> [[1886]]. gada novembrī vācu–angļu robežas komisija noteica, ka Zandža ir 19 kilometrus plata krasta josla, kas stiepjas no Delgadu raga [[Mozambika|Mozambikā]] līdz [[Kipini]] [[Kenija|Kenijā]]. Šai teritorijā iekļāvās arī dažas pilsētas un salas tagadējās [[Somālija]]s teritorijā. Taču jau laikposmā no [[1887]]. līdz [[1892]]. gadam gandrīz visa Zandžas teritorija tika zaudēta Rietumu koloniālajām lielvalstīm — [[Britu impērija|Lielbritānijai]], [[Vācijas impērija|Vācijai]] un [[Itālija]]i.

Britu impērijas kontrole pār Zanzibāru tika formalizēta ar [[1890]]. gada [[Helgolande]]s—Zanzibāras līgumu, kurā Vācija cita starpā apņēmās neiejaukties britu interesēs Zanzibārā, pretī saņemot Helgolandes salu pie Vācijas krastiem un teritorijas Āfrikā. Zanzibāra kļuva par Britu impērijas protektorātu. No [[1890]]. līdz [[1913]]. gadam briti šeit iecēla [[vezīrs|vezīrus]], bet no [[1913]]. līdz [[1963]]. britu t.s. rezidentus, kas kontrolēja protektorāta dzīvi.
[[Attēls:AngloZanzibarWar.jpg|thumb|Sultāna pils pēc 1896. gada apšaudes]]
Pēc sultāna Hamada bin Tuvaini nāves [[1896]]. gada 25. augustā, varu sagrāba Vācijas atbalstītais sultāna brālēns Halids bin Bargašs, lai arī britu favorīts bija cits sultāna brālēns Hamuds bin Mohammeds. 27. augustā, pēc tam kad Halids atteicās nodot varu likumīgajam mantiniekam, britu [[Karaliskā flote]] atklāja uguni uz sultāna pili. 38 minūtes vēlāk dumpinieki padevās (t.i., tika notriekts viņu karogs, kuru tie nebija iedomājušies paši noņemt) un Halids aizbēga uz Vācijas konsulātu. Šo apšaudi vēlāk nodēvēja par [[Anglijas—Zanzibāras karš|īsāko karu]] pasaules vēsturē.

[[1963]]. gada 10. decembrī Zanzibāra kļuva par neatkarīgu konstitucionālu [[monarhija|monarhiju]]. Šī situācija gan neturpinājās ilgi, jo jau [[1964]]. gada [[12. janvāris|12. janvārī]] sociālistu vadītas pamatiedzīvotāju sacelšanās rezultātā sultāns tika padzīts un gāzta britu atbalstīto arābu vara.<ref name="Brit" /> Liecinieki ziņoja, ka sacelšanās laikā nogalināti apmēram 5000 arābi. 1964. gada [[26. aprīlis|26. aprīlī]], [[Tanganjika]]i apvienojoties ar Zanzibāru, izveidojās jauna valsts — [[Tanzānija]], kurā abas daļas saglabāja ievērojamu autonomiju.

Pēdējās desmitgadēs Zanzibārā saglabājas saspīlējums starp valdošo afro—šīrāzu partiju un opozicionāro arābu partiju, kas izpaužas opozicionāru vajāšanās no vienas puses un retos terora aktos no otras. Tomēr salas kopumā tiek uzskatītas par pietiekami drošām un tūristu apmeklējumi ir svarīga to budžetu daļa.<ref name="Refworld" />

== Atsauces ==
{{atsauces}}

== Ārējās saites ==
{{sisterlinks-inline}}
{{Enciklopēdiju ārējās saites}}

{{autoritatīvā vadība}}

[[Kategorija:Tanzānija]]