[[Attēls:Ustdvinsk.jpg|thumb|280px|Zviedru flotes izsēdinātais desants bombardē Daugavgrīvas cietoksni pāri [[Buļļupe]]i 1701. gadā.]]
[[Attēls:Enter in fort of Daugavgriva.jpg|thumb|280px|Vieni no cietokšņa vārtiem mūsdienās.]]
[[Attēls:Dinamind fort.jpg|thumb|280px|Daugavgrīvas cietoksnis 1830. gadā (no ''Атлас крепостей Российской империи'').]]
'''Daugavgrīvas cietoksnis''' ({{val|de|Neumünde Schanz, Festung Dünamünde}}, {{val|pl|twierdza Dynemunt}}, {{val|ru|крепость Дюнамюнде, Усть-Двинск}}) ir [[Zviedru Vidzeme]]s laikā [[17. gadsimts|17. gadsimtā]] uzbūvēts [[cietoksnis]], kas atrodas [[Daugavgrīva|Daugavgrīvā]] pie [[Buļļupe]]s ietekas [[Daugava|Daugavā]].

Daugavgrīvas cietoksnim ir nozīmīga vieta [[Latvijas vēsture|Latvijas vēsturē]], tajā dzīvojis [[Bībele]]s tulkotājs latviešu valodā [[Ernsts Gliks]] (1680—1683), Pirmā pasaules kara laikā tajā izveidota pirmā latviešu karaspēka vienība — [[1. Daugavgrīvas latviešu strēlnieku pulks]] (1915), [[Latvijas brīvības cīņas|Latvijas brīvības cīņu]] laikā to iekaroja [[9. Rēzeknes kājnieku pulks]] (1919). Mūsdienās cietoksnis ir [[Valsts aizsargājamo kultūras pieminekļu saraksts|Valsts nozīmes arhitektūras piemineklis]], daļa no tā teritorijas iekļauta Latvijas Republikas muitas zonā.

== Vēsture ==

===  Poļu-zviedru karš (1600—1629) un pēc tā ===
Daugavgrīvas cietokšņa pirmsākumi ir meklējami 17. gadsimta sākumā, kad [[Poļu—zviedru karš (1600—1629)|Poļu—zviedru kara]] laikā 1608. gadā zviedru armija uzcēla pirmos [[Nocietinājums|nocietinājumus]] Daugavas jaunajā grīvā (Neimindes skansti — ''Neumünde'') un tajā nometināja 250 karavīru lielu garnizonu. 1609. gadā Lietuvas karavadonis Hodkevičs ieņēma nesen uzcelto cietoksni, bet 1617. gada augustā Daugavas grīvā ieradās zviedru flote un atguva Neimindes skansti. 1617. gada 12.—14. septembrī Neimindes skansti ieņēma Rīgas pilsētas karaspēks. 1621. gada 13. augustā zviedru flote ar 150 kuģiem izsēdināja desantu Daugavas grīvā un pēc ilgstošas bombardēšanas 2. oktobrī zviedriem padevās gan [[Daugavgrīvas viduslaiku pils|Daugavgrīvas pils]], gan  Neimindes skansts aizstāvji.

1624. gadā Zviedrijas karalis [[Gustavs II Ādolfs]] personīgi inspicēja nocietinājumus un pavēlēja tos atjaunot. Neimindē tolaik bija 6 kazarmu ēkas, nedaudz māju un baznīca. Karadarbībā sagrautā nocietinājumu vietā zviedru inženiera [[Johans Rodenburgs|Rodenburga]] vadībā 1640. gados uzbūvēja [[Nīderlande]]s parauga cietoksni ar pieciem bastioniem un diviem vārtiem. Cietoksnī bija izvietoti 120 [[lielgabals|lielgabali]] un [[mortīra]]s, zaldātu kazarmas, virsnieku dzīvokļi, garnizona baznīca, pārtikas un munīcijas noliktavas. 
1670. gadā zviedri cietoksni modernizēja pēc tā laika standartiem, ievērojot māršala Vobana jauninājumus fortifikācijā. Piecus agrākos bastionus paplašināja, uzbūvēja sesto bastionu, jaunus kazemātus, pulvera pagrabus, uzbēra vaļņus un padziļināja grāvjus. Modernizēšanas darbus vadīja zviedru kara inženieris [[Ēriks Dālbergs]]. 1680. gadā Neimindi pārdēvēja par Daugavgrīvas cietoksni. 1680.—1683. gadā Daugavgrīvas cietoksnī par garnizona luterāņu mācītāju kalpoja [[Ernsts Gliks]].
[[Attēls:Daugavgrīvas cietoksnis 1753.jpg|left|thumb|Daugavgrīvas cietoksnis 1753. gada gravīrā (David Weege, ''Fort de Dunamund'').]]

===  Pārmaiņas pēc Lielā Ziemeļu kara (1700—1721) ===
[[Lielais Ziemeļu karš|Lielā Ziemeļu kara]] sākumā 1700. gada 24. marta naktī uzbrukumā Daugavgrīvas cietoksnim pāri aizsalušajai upei devās [[Saksija|sakšu]] armija ģenerāļa [[Jākobs Heinrihs Flemings|Jākoba Heinriha Fleminga]] vadībā. 500 vīru lielais zviedru garnizons atsita uzbrukumu un kaujā esot krituši apmēram 1000 sakšu karavīru.  Tā kā zviedru garnizonam bija jācīnās pret 6 sakšu bataljoniem un ledus Daugavā un Lielupē pielaida uzbrukumu no visām pusēm, tad cietokšņa kara padome nolēma padoties. 28. martā zviedri ar ieročiem atstāja cietoksni, ko Flemings par godu karalim Augustam II pārdēvēja par Augustburgu (''Augustusburg''). 1701. gadā cietoksni ar 500 kājniekiem un 120 jātniekiem ielenca zviedru pulkvedis Albedils un 23. decembrī tas atkal pārgāja zviedru rokās. 
{{dat|1709|11|26||bez}} Krievijas cars [[Pēteris I]] sāka deviņus mēnešus ilgo [[Rīgas aplenkums (1709—1710)|Rīgas aplenkumu]]. Zviedriem Rīgā bij 10 000 un Daugavgrīvā 1000 vīru liels garnizons. 1710. gada augustā cietoksnis beidzot padevās. 1710. gadā tas sastāvēja no 6 bastionu frontēm ar ūdens grāvjiem, akmeņu eskarpiem un segto eju, iekšpusē bija kazarmas un pulvera pagrabi.<ref>[[Latviešu konversācijas vārdnīca]]s 3.sējums, 4778.-4787.slejas.</ref>

Pēc [[Krievijas Impērija]]s galma apvērsuma ķeizariene [[Elizabete Romanova (Krievijas ķeizariene)|Elizabete]] 1742. gadā lielā slepenībā pavēlēja Daugavgrīvas cietoksnī ieslodzīt gāzto mazgadīgo ķeizaru [[Ivans VI Romanovs|Ivanu VI]] ar ģimeni, kurus 1744. gadā pārveda uz [[Lomonosova|Oranienbaumu]] [[Sanktpēterburga|Pēterburgas]] pievārtē.
Krievijas Impērijas armija 1755. gadā uzcēla pirmo krievu garnizona [[pareizticība|pareizticīgo]] baznīcu (''Свято-Преображенская церковь''), 1765. gadā sāka būvēt Komētas fortu. 1773.—1776. gadā cietoksnī pēc Aleksandra Vista projekta jaunu pareizticīgo baznīcu. 1850. gadā lika pamatus Mangaļsalas dambim, lai novērstu tālāku Daugavas grīvas aizsērēšanu un 1852. gadā cietoksnī ierīkoja telegrāfa līniju. 1858. gadā uzbūvēja tiltu pār Buļļupi un 1871. gadā atklāja dzelzceļa līniju uz Rīgu. [[Baltijas pārkrievošana]]s periodā 1893. gadā to pārdēvēja par Ustjdvinskas cietoksni ({{val|ru|крепость Усть-Двинск}}).

===  Pirmais pasaules karš (1914—1918) ===
[[Attēls:Buļļusala un Bolderāja (1893-1917).jpg|thumb|280px|Daugavgrīvas cietoksnis (''Кр. Усть-Двинск'') ar Buļļusalu un Bolderāju [[Baltijas pārkrievošana]]s laikā ar krieviskajiem nosaukumiem (1893-1917).]]
[[Attēls:Daunamunde.jpg|thumb|280px|Vācijas ķeizars [[Vilhelms II]] 1917. gadā inspicē Rīgas operācijā ieņemto cietoksni.]]
1915. gadā cietoksnī bija izvietoti kopā 9 500-10 000 cilvēku, neskaitot upes flotiliju:
* garnizona pulks ar 20 rotām — 5000 cilvēku, 
* artilēristu un apkalpes komanda — 2300 cilvēku, 
* mīnu rota — 300 cilvēku, 
* sapieru rota — 250 cilvēku, 
* telegrāfistu un telefonistu — 125 cilvēku, 
* darba rotas no zemes sargiem.

1915. gada 16. augustā cietoksnī sāka veidot [[1. Daugavgrīvas latviešu strēlnieku pulks|1. Daugavgrīvas latviešu strēlnieku pulku]].

Kaut arī cietoksnī jau no 1914. gada bija izsludināts aplenkuma stāvoklis, ieročus tam nācās vērst tikai pret ienaidnieka [[Dirižablis|cepelīniem]] un aeroplāniem.
[[Rīgas operācija]]s laikā {{dat|1917|9|2||bez}}, lai segtu atkāpjošās daļas, cietokšņa baterijas atklāja uguni [[Sloka (Jūrmala)|Slokas]] virzienā apmēram līdz [[Majori]]em un Jelgavas šosejas virzienā līdz 16 km. Tad artilēristi un sapieri saspridzināja baterijas, lielgabalus, dedzināja ēkas un mantas, vācu rokās tas nonāca pilnīgi nelietojamā stāvoklī.

===  Latvijas neatkarības karš (1918—1920) ===
1919. gada 3. janvārī — 22. maijā Daugavgrīvas cietoksnī atradās [[Padomju Latvijas armija]], tad to ieņēma [[Baltijas landesvērs|landesvērs]]. [[Bermontiāde]]s laikā 1919. gada 13. oktobrī [[Apvienotā Karaliste|Apvienotās Karalistes]] un [[Francija]]s flote izbrauca no Daugavas un nostājās jūrā pretim Daugavas grīvai. Kad Latvijas armija gatavojās forsēt Daugavu, ģenerālis Sīmansons 14. oktobrī lūdza sabiedroto flotes artilērijas pabalstu no Daugavgrīvas puses un 15. oktobrī sabiedroto flote atklāja uguni un pēc intensīvas apšaudes [[9. Rēzeknes kājnieku pulks]] pārcēlās pāri Daugavai un ieņēma Bolderāju un Daugavgrīvas cietoksni, kurā padevās ap 300 karavīru ar vienu lielgabalu un radiostaciju. Pēc [[Latvijas brīvības cīņas|Latvijas neatkarības kara]] beigām cietoksni piešķīra Latvijas armijas artilērijas pulkam.

=== Latvijas okupācija Otrā pasaules kara laikā ===
Pēc [[Latvijas okupācija (1940)|Latvijas okupācijas]] 1940. gadā to ieņēma [[Padomju Savienība|PSRS]] [[Baltijas kara flote]]s vienības. 
Cietoksnī izvietoja PSRS militārās vienības un objektus:
* 2 zemūdenes
* Mīnu traleri
* Kuģu remontdarbnīcas
* Apsardzes daļu.
Vēlāk militāro vienību un zemūdeņu skaits mainījās.

=== Pēc Latvijas neatkarības atjaunošanas ===
Pēc Krievijas Federācijas armijas izvākšanās no cietokšņa 1993. gada 31. augustā to pārņēma [[Latvijas Nacionālie bruņotie spēki|Latvijas aizsardzības spēki]]. 1995. gada 6. novembrī cietoksnim piešķīra Valsts nozīmes arhitektūras pieminekļa statusu. 1999. gada 7. jūnijā Aizsardzības ministrija nolēma  cietokšņa teritoriju nodot privatizācijai un VAS "Aizsardzības īpašuma fonds" iznomāja cietoksni SIA “Aumeisteru muiža” uz 49 gadiem. 2000. gada 26. oktobrī to savā īpašumā pārņēma Privatizācijas aģentūra, kas 2005. gadā vienojās ar cietokšņa nomnieku SIA "Aumeisteru muiža" par grozījumiem nekustamā īpašuma ilgtermiņa nomas līgumā, kas paredz stingrākus nosacījumus arhitektūras pieminekļa kultūrvēsturisko vērtību saglabāšanā. Līdz ar to tika mainīti agrāk par valstij neizdevīgu atzītā nomas līguma nosacījumi.

2010. gada septembrī Privatizācijas aģentūra nolēma neturpināt Daugavgrīvas cietokšņa nomas līgumu sakarā ar to, ka Daugavgrīvas cietokšņa nomnieks SIA "Aumeisteru muiža" vienpusējā kārtā samazināja nomas maksas apmēru un ilgstoši nemaksāja nomu.<ref>[http://www.delfi.lv/novados/riga/zinas/vairs-neiznomas-daugavgrivas-cietoksni.d?id=33961031 Vairs neiznomās Daugavgrīvas cietoksni] DELFI.lv 2010. gada 7. septembrī</ref>  2010. gada 1. oktobrī SIA «Aumeisteru muiža» cēla Rīgas pilsētas Vidzemes priekšpilsētas tiesā prasību pret Privatizācijas aģentūras valdes lēmumu par nomas līguma izbeigšanu atcelšanu, nomas maksas noteikšanu un nomas līguma ierakstīšanu zemesgrāmatā. 2013. gada beigās nomnieks pameta cietoksni.

Vienlaicīgi 2010. gada oktobrī SIA "Arnika un Co" [[Rīgas dome]]s Pieminekļu padomei iesniedza priekšlikumu Daugavgrīvas cietokšņa teritorijā novietot piemiņas zīmi — liela izmēra pareizticīgo krustu.<ref>[http://nra.lv/latvija/riga/33886-daugavgrivas-cietoksni-velas-izveidot-pieminas-laukumu-senai-pareizticigo-baznicai.htm Daugavgrīvas cietoksnī vēlas izveidot piemiņas laukumu senai pareizticīgo baznīcai] [[LETA]] 2010. gada 24. oktobrī</ref>

2019. gadā Daugavgrīvas cietoksnis pieder publisko aktīvu pārvaldītājam ''Possessor'', bet cietokšņa oficiāli algotie sargi ir biedrība "Bolderājas grupa". Cietoksnī norisinās biedrības organizētas talkas. Vēl cietoksnī norisinās mūzikas festivāls "Komēta".<ref>{{tīmekļa atsauce |title=Daugavgrīvas cietoksnis turpina meklēt jauno īpašnieku |url=https://www.lsm.lv/raksts/kultura/kulturtelpa/daugavgrivas-cietoksnis-turpina-meklet-jauno-ipasnieku.a336201/ |website=[[lsm.lv]] |accessdate={{dat|2019|10|27||bez}}}}</ref>

== Literatūra ==
* [[Lēvisi of Menāri|Lövis of Menar]]. ''Die alte und neue Dünamünde'' (1908); 
* В.Е. Жамов. ''Крепость Усть-Двинск'' (1912).

== Skatīt arī ==
* [[Daugavgrīvas klosteris]]
* [[Daugavgrīvas viduslaiku pils]]

== Piezīmes un atsauces ==
{{atsauces}}

== Ārējās saites ==
* [http://www.vesture.eu/index.php/Dinamindes_cietoksnis Dinamindes cietoksnis - Vēstures terminu skaidrojošā vārdnīca]

{{commonscat|Fort of Daugavgriva|Daugavgrīvas cietoksnis}}
{{coord|57|02|42|N|24|02|23|E|display=title|type:landmark}}

[[Kategorija:Daugavgrīva|Cietoksnis]]
[[Kategorija:Jauno laiku cietokšņi]]
[[Kategorija:Arhitektūras pieminekļi]]