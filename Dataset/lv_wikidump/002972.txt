{{atsauces+}}
'''Naudas vēsture''' aptver laika posmu no aptuveni 75 000 g. p.m.ē. līdz mūsdienām. [[Nauda]]s vēstures aizsākumus datē ar aptuveni 75 000 gadu p.m.ē., kad [[Āfrika|Āfrikā]] tika izmantota protonauda (gliemežvāki). Vēsturiski kā maksāšanas līdzeklis izmantoti dažādi vērtīgi priekšmeti, sākot ar dārgmetāliem (kas jau dabiski ir ierobežotā daudzumā), gliemežvākiem un lopiem līdz zeltam vai pilnībā mākslīgai naudai (piemēram, banknotēm). Vēsturiski visbiežāk kā nauda izmantoti dārgmetāli. Standarta metāla monētas kā maksājumu līdzeklis parādījās aptuveni VII gs. p.m.ē.
Monētu ieviešana ļāva maksāt ar metālu pēc skaita, nevis pēc svara, tā atvieglojot tirdzniecību.

Papīrnaudas priekšteči sastopami jau [[Mezopotāmija|Senajā Mezopotāmijā]], [[Japāna|Japānā]], [[Ēģipte|Ēģiptē]] (I gs. m.ē.). Pirmoreiz vispārējā apritē papīrnauda tika izdota ap 960. gadu Ķīnā. Sākotnēji to sedza ar dārgmetāliem un tās lietojums tika ierobežots laikā un telpā. Pirmoreiz lielos mērogos nesegta nauda tika ieviesta [[Francija|Francijā]] XVIII gs. sākumā.
Mūsdienās arvien lielāka loma ir bezskaidras naudas norēķiniem, kuros tiek izmantotas kredītkartes vai debetkartes.

== Naudas rašanās ==
[[Nauda]]s vēstures aizsākumus datē ar aptuveni 75 000 gadu p.m.ē., kad [[Āfrika|Āfrikā]] tika izmantota protonauda (gliemežvāki). Kultūrās, kurās neprata apstrādāt [[metāls|metālu]], naudas funkcijām izmantoja gliemežvāku vai ziloņkaula rotaslietas, jo tās bija viegli sadalāmas un pārvietojamas, bet grūti viltojamas. Iesākumā naudas funkcijas pildīja prece, kas tika samainīta, izdarot tā saucamo barteru jeb naturālo maiņu. Vēlāk, meklējot ērtākus norēķināšanās veidus, ieviesās tā sauktā prečnauda, kad maksāšanas līdzekļa funkcijas pildīja dažādas plaša patēriņa preces.

Tā kā naudai jābūt daudzumā ierobežotai, tad vēsturiski kā nauda tikuši lietoti dažādi priekšmeti, sākot ar dārgmetāliem (kas jau dabiski ir ierobežotā daudzumā), gliemežvākiem un lopiem līdz cigaretēm vai pilnībā mākslīgai naudai (piemēram, banknotēm). [[Amerika]]s indiāņi izmantoja no gliemežvākiem izveidotas pērlītes, indieši — koši krāsotus gliemežvākus, [[Fidži]] salas iedzīvotāji — vaļu zobus, Ziemeļamerikas kolonisti — tabaku, [[Klusais okeāns|Klusā okeāna]] salas Japas iedzīvotāji — lielus akmens diskus (to vērtība bija atkarīga no lieluma; lielākie diametrā sasniedza 12 pēdas un svēra vairākas tonnas), viduslaiku [[Irāka]]s iedzīvotāji — maizi. Ilgstoši kā maksāšanas līdzeklis tika izmantotas garšvielas.

== Metāla monētu ieviešana ==
<!--[[Image:Epicurian Coin.jpg|thumb|250px|Sena [[Senā Grieķija|grieķu]] monēta]]-->
Vēsturiski visbiežāk kā nauda izmantots metāls. Standarta metāla monētas kā maksājumu līdzeklis parādījās aptuveni VII gs. p.m.ē. Pirmās grieķu monētas bija no [[varš|vara]], pēc tam — no [[dzelzs]], jo šos divus metālus plaši izmantoja ieroču ražošanā. Ap 700 g. p.m.ē. [[Argosa]]s karalis Feidons nomainīja dzelzs monētas pret monētām no [[sudrabs|sudraba]], kas bija salīdzinoši nelietderīgs, tikai dekoratīvs metāls. Šīs monētas plaši izmantoja kā starptautisku maiņas līdzekli līdz pat [[Peloponēsas karš|Peloponēsas karam]], kad tās aizstāja [[Atēnas|Atēnu]] [[drahma]].

Tiek uzskatīts, ka pirmās dārgmetāla monētas, kuru sastāvā bija [[zelts]], tika ieviestas Lidijā, Anatolijā (tās izdeva [[Krēzs]]). Tās tika izgatavotas no dabiska zelta un sudraba sakausējuma (''electrum''). Tās bija vienkārši veidotas, pēc formas līdzinājās pupām un uz tām bija primitīvas zīmes, kas liecināja vai nu par monētas svaru, vai metāla kvalitāti, vai abiem.

Monētu ieviešana ļāva maksāt ar metālu pēc skaita, nevis pēc svara, tā atvieglojot tirdzniecību, taču ar to bija saistītas arī zināmas problēmas — monētas tika apgrieztas (no malām nogriežot nelielu dārgmetāla daudzumu) vai sakratītas (tādējādi no monētām atdalījās dārgmetāla putekļi, kas samazināja monētas patieso vērtību), tāpēc lielos darījumos joprojām izmantoja naudas svēršanu. Šīs problēmas atrisināja, ieviešot nelielas rieviņas ap monētas perimetru.

Sarežģītāka problēma bija valdnieku centieni gūt materiālu labumu no naudas kalšanas monopola. Ieviešot standartmonētas, valdība rūpīgi noteica monētas svaru un tajā lietotā metāla kvalitāti. Uz monētas uzspieda valdnieka emblēmu, norādot tās izcelsmi. Valdniekiem tomēr bija raksturīgi vēlāk monētā izmantot mazāk dārgmetāla, tā samazinot monētas faktisko vērtību. Tā, piemēram, rīkojās [[Solons]], kad 594. gadā p.m.ē. nāca pie varas Atēnās. Pēcāk toties Atēnu drahmai bija gandrīz nemainīgs sudraba sastāvs (67 graudi augstas kvalitātes sudraba līdz Aleksandra laikam, pēc tam — 65), tāpēc tā kļuva par standarta maksas līdzekli gan [[Senā Grieķija|Grieķijā]], gan lielā daļā [[Āzija]]s un [[Eiropa]]s. Atēnu drahmu turpināja izdot un plaši pielietot pat tad, kad Grieķiju jau bija pakļāvuši romieši.

Aptuveni 212. gadā romieši ieviesa savu naudu, kas bija veidota pēc drahmas parauga — sudraba [[denārijs|denāriju]]. Līdz ar to sāka mazināties iepriekšējo — vara monētu — vērtība, tās svars pamazām no vienas mārciņas samazinājās līdz pusuncei. Sudraba denārija un zelta aureja (to ieviesa aptuveni 87. gadā p.m.ē.) vērtība toties gandrīz nemazinājās līdz pat [[Nerons|Nerona]] nākšanai pie varas. Kad par imperatoru kļuva Nerons, tika samazināts dārgmetālu sastāvs kā denārijam, tā aurejam. Tas noveda pie pasliktinātas ekonomiskās situācijas, jo šī rīcība ir praktiski līdzvērtīga pastiprinātai naudas drukāšanai mūsdienās, tā veicinot [[inflācija|inflāciju]].

Lai arī naudas kalšanai parasti izmantoja zeltu un sudrabu, dažkārt tika izmantoti arī citi metāli. Piemēram, [[Sparta|Spartā]] monētas ražoja no dzelzs, lai mudinātu iedzīvotājus neņemt dalību starptautiskajā tirdzniecībā. XVII gs. sākumā [[Zviedrija|Zviedrijā]] trūka dārgmetālu, tāpēc naudu ražoja no vara — nauda bija lielas vara plātnes (50 cm vai vairāk garumā un platumā), uz kurām iespieda zīmes, kas norādīja to vērtību.
[[Attēls:Salzburg thaler 1628.jpg|thumb|250px|Sudraba [[tālers]] (1628)]]
No metāla kaltām monētām bija tā priekšrocība, ka to vērtība piemita jau pašam metālam. Problēma bija dažādo monētu līdzāspastāvēšana dažādās Eiropas nācijās. Piemēram, angļu un spāņu tirgotāji zelta monētas mainīja pret lielāku daudzumu sudraba monētu nekā kaimiņvalstu pārstāvji, tāpēc 1670.-1680. gados angļu zelta [[gineja]]s vērtība sāka strauji celties pret angļu sudraba [[krona]]s (''crown'') vērtību un Anglijā ieplūda daudz vairāk zelta nekā jebkurā citā Eiropas nācijā. Starpību jo lielāku vērta tas, ka Āzijas tirgotāji vērtēja sudrabu augstāk nekā zeltu, tāpēc Āzijas zelts strauji plūda uz Eiropu, bet Eiropas sudrabs — uz Āziju

Sistēmu stabilizēt ļāva valsts banku garantijas iemainīt naudu pret zeltu pēc noteikta kursa. Tas tomēr gandrīz noveda pie nacionālas finanšu katastrofas, kad Anglijas bankai krīzes brīdī nācās iemainīt ļoti daudz naudas pret zeltu (situāciju glāba Londonas tirgotāji, kas deva bankai finanšu garantijas).

== Papīrnauda ==
[[Attēls:Jiao zi.jpg|thumb|250px|Senās [[Ķīna]]s papīrnauda (Songu dinastija)]]
Papīrnaudas aizsākumi meklējami rakstiskos solījumos maksāt noteiktu zelta un sudraba daudzumu vai citas vērtības, kā arī zīmēs, kas liecināja par to īpašniekam piederošajām vērtībām (piemēram, uzkrātiem lauksaimniecības produktiem). Šādi papīrnaudas priekšteči bija sastopami jau [[Mezopotāmija|Senajā Mezopotāmijā]], [[Japāna|Japānā]], [[Ēģipte|Ēģiptē]] (I gs. m.ē.).

Galvenais cēlonis papīrnaudas ieviešanai būtībā bija izejvielu trūkums metāla monētu izgatavošanai. Pirmoreiz papīrnauda parādījusies, šķiet, VII gadsimtā Songu dinastijas laikā [[Ķīna|Ķīnā]], bet ap 960. gadu Ķīnā pirmoreiz tika izdota vispārējā apritē ieviesta papīrnauda, kas sākotnēji tika segta ar metālu uzkrājumiem un kuru lietojums tika teritoriāli un arī laika ziņā ierobežots, līdz Juaņu dinastijas laikā šie ierobežojumi tika atcelti metālu trūkuma dēļ (tika ieviesta nesegta nauda). Papīrnaudas lietojumu, lai cīnītos pret milzīgo [[inflācija|inflāciju]], Ķīnā pārtrauca Miņu dinastijas laikā 1455. gadā.

Eiropā pirmās banknotes izdeva [[Stokholma]]s Banka, mūsdienu [[Zviedrijas banka]]s priekštece 1660. gadā, taču 1664. gadā bankai pietrūka monētu papīrnaudas segšanai, tāpēc banka pārtrauca darbību. 1690. gadā tika izdota pirmā papīrnauda [[Ziemeļamerika|Ziemeļamerikā]] [[Masačūsetsa|Masačūsetsā]],

Tas, ka papīrnauda bija ļoti viegli izgatavojama, tās izdevējiem - bankām, valstīm utt.radīja kārdinājumu dažādās krīzes situācijās (karu vai revolūciju laikos) laist apgrozībā naudu, ko nesedza ne dārgmetāli, ne citas vērtības. Tas izraisīja ne tikai milzīgu inflāciju, bet arī neapmierinātību ar papīrnaudu un neuzticību tai. Šādu naudu izdeva, piemēram, [[Franču revolūcija]]s, [[Amerikas pilsoņu karš|ASV pilsoņu kara]] ([[konfederāti|konfederātu]] štatos), [[Pirmais pasaules karš|Pirmā pasaules kara]] laikā.

Papīrnauda parasti tiek izgatavota no īpaša papīra, kura sastāvā dažreiz ir arī [[lini|linu]], [[kokvilna]]s vai citas auduma šķiedras. Lielākoties banknošu papīrs ir elastīgāks par parasto, tas ir arī vairāk vai mazāk izturīgs pret novalkāšanu un mitrumu. 1988. gadā [[Austrālija|Austrālijā]] tika emitētas pirmās [[polimēri|polimēru]] banknotes. Mūsdienās polimēru banknotes lieto arī [[Jaunzēlande|Jaunzēlandē]], [[Rumānija|Rumānijā]] un [[Meksika|Meksikā]]

== Nesegta nauda ==
Drīz vien tika ieviesta arī ar zeltu vai sudrabu nesegta nauda. Pirmoreiz lielos mērogos tas notika [[Francija|Francijā]] XVIII gs. sākumā (lai arī ir ziņas, ka [[Ķīna|Ķīnā]] papīrnauda parādījusies jau daudzus gadsimtus iepriekš). Pēcāk nesegtas naudas izdošana bieži bija īslaicīga — piemēram, [[Napoleons|Napoleona]] karu laikā (1799-1815) Lielbritānijā naudaszīmju apmaiņa pret zeltu tika pārtraukta, kā rezultātā auga zelta monētu vērtība. Nesegtas naudas vērtību nosaka likums, un vēsturē bijuši periodi, kad par atteikšanos pieņemt šo naudu parādu dzēšanai draudējis nāvessods — piemēram, Romā [[Diokleciāns|Diokleciāna]] laikā vai [[Franču revolūcija|pēcrevolūcijas]] periodā Francijā.

1971. gadā [[Amerikas Savienotās Valstis|ASV]] pilnībā pārgāja uz nesegtu naudu. Šajā laikā daudzu ekonomiski attīstīto valstu valūtas bija piesaistītas ASV dolāram, un tas nozīmēja, ka liela daļa rietumu pasaules valūtu ar šo soli kļuva par nenodrošinātu naudu.

Pēc pirmā Līča kara toreizējais Irākas prezients Sadams Huseins atcēla Irākas tābrīža nenodrošināto valūtu un nomainīja to pret jaunu valūtu. Lai arī iepriekšējā valūta nebija nodrošināta, tās lietošanu neprasīja centrālā vara un nekas neaizsargāja šīs valūtas vērtību, tā turpināja būt apgrozībā politiski izolētajos Irākas kurdu reģionos. Šo valūtu pazīst kā [[Šveices dinārs|Šveices dināru]], un tā saglabāja savu stabilitāti un vērtību vairāk kā dekādi. Formāli to nomainīja pēc otrā Līča kara.

== Elektroniskā nauda ==
Mūsdienās arvien lielāka loma ir tā sauktajiem bezskaidras naudas norēķiniem, kuros tiek izmantotas elektroniskās naudas formas, kā piemēram, kibernauda, kā tiek dēvēti pasaules tīmeklī apgrozītie bezskaidras naudas līdzekļi. Kā piemēru šeit var minēt Amerikas Savienotās Valstis, kur jau deviņdesmito gadu beigās bezskaidras naudas norēķini sastādīja pusi no visiem norēķiniem par precēm un pakalpojumiem, pie kam šai daļai ir pastāvīga tendence pieaugt. Lielāko daļu bezskaidrās naudas norēķinu tirgus sastāda norēķini ar čekiem, kas izrakstāmi konkrētai personai. Tirgus daļa, ko tie aizņem, ir apmēram 70%.

== Naudas vēsture Latvijā ==
{{Pamatraksts|Latvijas naudas vēsture}}
{{Vairāki attēli
| image1    = Marka_avers_sc.jpg
| width1    = {{#expr: (150 * 320 / 304) round 0}}
| caption1  = 1516. gada Rīgas sudraba mārka. 
| image2    = Marka_reverss_sc.jpg
| width2    = {{#expr: (150 * 337 / 297) round 0}}
| caption2  = 
}}
[[Attēls:Kurzemes dalderis 1644.jpg|thumb|250px|Dālderis ar [[hercogs Jēkabs|hercoga Jēkaba]] attēlu (1644).]]
[[Attēls:20 latu (1925).jpg|thumb|250px|20 latu naudaszīme ar [[Jānis Čakste|Jāņa Čakstes]] attēlu (1925)]]
Arī [[Latvija]]s teritorijā, tāpat kā citviet, palielinoties cilvēku skaitam un attīstoties sabiedrībai, sākās savstarpējā tirdzniecība, kas sākumā noritēja preču apmaiņas ceļā, bet vēlāk — norēķinoties ar precēm, ko uzskatīja par vērtīgām. Agrajos [[viduslaiki|viduslaikos]] Eiropā parādījās kauri gliemežvāki, kuri jau kādu laiku kalpoja kā norēķinu līdzeklis Āzijā un Āfrikā. Arī Latvijas teritorijā ir atrasti šie gliemežvāki un tiek uzskatīts, ka šeit tie parādījušies 7. un 8. gadsimta mijā.
Grieķu monētas, kas uzskatāmas par senākajām Eiropas teritorijā kaltajām monētām, Latvijas teritorijā nav atrastas. Romā kaltās monētas gan ir atrastas, kaut arī nelielos daudzumos un par visticamāko tiek uzskatīts pieņēmums, ka tās šeit nokļuvušas pa tā saukto [[Dzintara ceļš|Dzintara ceļu]], kas veda uz [[Baltijas jūra|Baltijas jūru]]. Devītajā gadsimtā Latvijas teritorijā parādījās [[Tuvie Austrumi|Tuvo]] un [[Vidējie Austrumi|Vidējo Austrumu]] [[dirhems|dirhemi]], kas bija kalti no sudraba. Šādu monētu parādīšanās saistīta ar [[vikingi|vikingu]] jūrnieku piestāšanu [[Kurzeme|Kursas]] un [[Zemgale]]s ostās. Vikingi šajā laikā acīmredzot tirgojās ļoti plašos mērogos — interesanti ir tas, ka [[Skandināvija|Skandināvijā]], īpaši [[Gotlande|Gotlandē]], atrasts ārkārtīgs daudzums arābu monētu.

Sākot ar 13. gadsimtu, Latvijas teritorijā nomainījušās daudzas dažādas valūtas. Vēlāk tika ieviestas sekojošas naudas vērtību attiecības:

* 1 [[Mārka (naudas vienība)|Rīgas sudraba mārka]] = 48 [[ēre (monēta)|ēres]] vai 36 [[šiliņš|šiliņi]] = 144 [[ārtings|ārtingi]] vai 432 [[Lībeka]]s [[feniņš|feniņi]]
* 1 ēre = 3 ārtingi = 9 Lībekas feniņi
* 1 [[šiliņš]] = 4 ārtingi = 12 Lībekas feniņi
* 1 ārtings = 3 Lībekas feniņi

1572. gadā Rīgā tika uzsākta šiliņu kalšana, vēlāk kala arī vērdiņus, mārkas un pusmārkas. 16. gadsimta beigās naudas norēķinu sistēmas pamatvienība bija [[dālderis]]. Ieviesās arī citas jaunas monētas — [[grasis|graši]], sešgraši, trīsgraši un pat trīspelheri jeb pusotrgraši. Vienā dālderī bija 35—36 graši. Dažkārt tika kaltas arī zelta desmit dukātu monētas jeb portugāli. Latgalē savukārt apgrozībā bija [[Žečpospolita]]s nauda — [[timfs|timfi]], [[orts (monēta)|orti]], sešgraši, trīsgraši un trīspelheri. [[Zviedru Vidzeme]]s laikā dālderus pakāpeniski nomainīja dukāti. Ap septiņpadsmitā gadsimta vidu parādījās vēl viens naudas veids, kas bija apgrozībā paralēli monētām. Tā bija tā sauktā [[plākšņu nauda]] — lielas, taisnstūrveida vai kvadrātveida vara plāksnes, kuru vērtība bija atkarīga no svara un attiecīgās vara cenas.
Laiku pa laikam plākšņu naudu izgatavoja līdz pat astoņpadsmitā gadsimta beigām, 1786. gadam, kad plāksnes zaudēja naudas nozīmi un kļuva par vienkāršu preci.

18. gadsimtā Latvijā sāka lietot [[Krievijas Impērija]]s naudu, tomēr tai paralēli joprojām notika norēķini arī ar citās valstis kaltajām monētām. Deviņpadsmitā gadsimta nogalē Krievijas Impērijas teritorijā tika veikta naudas reforma, kuras rezultātā līdzšinējo norēķinu sistēmas pamatvienību — sudraba [[rublis|rubli]] — nomainīja zelta rublis. Šis rublis gan tā arī netika izkalts kā monēta, tas kalpoja tikai kā aprēķinu vienība. Toties kala piecu un desmit rubļu monētas.

1922. gadā sāka izlaist Latvijas [[lats|latus]] — Latvijas nacionālo valūtu ar dažādām nominālvērtībām. 1941. gadā, iedzīvotājus iepriekš nebrīdinot, lats tika anulēts un par vienīgo likumīgo maksāšanas līdzekli Latvijas teritorijā kļuva PSRS rublis.
1993. gadā tika atjaunots Latvijas lats, bet 2014. gadā Latvija pievienojās [[Eiropas monetārā savienība|Eiropas monetārajai savienībai]] un kā maksāšanas līdzekli sāka lietot [[eiro]].

== Skatīt arī ==
* [[Mārka (naudas vienība)|Mārka]]
* [[Monēta]]
* [[Nauda]]

== Ārējās saites ==
{{sisterlinks-inline}}

[[Kategorija:Nauda]]