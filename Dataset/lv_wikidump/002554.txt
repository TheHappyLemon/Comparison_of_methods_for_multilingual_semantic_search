{{Literatūra}}
'''Daiļliteratūra''' jeb '''beletristika''' (no {{val|fr|belles lettres}} — 'smalkā rakstniecība') ir [[māksla]]s forma, kur kā izteiksmes līdzeklis tiek lietota [[valoda]]. Būtībā tā ir [[literatūra]], kurā aprakstītās personas un notikumi ir izdomātas. [[Grāmatnīca|Grāmatnīcās]] un [[bibliotēka|bibliotēkās]] parasti daiļliteratūras grāmatas tiek novietotas atsevišķi no citām grāmatām.

Vēsturiski izveidojušies četri daiļliteratūras pamatveidi: [[dzeja]] jeb lirika, [[proza]] jeb epika, [[dramaturģija]] un [[liroepika]].

Dzeja parasti ir rakstīta saistītā valodā, tai raksturīgs dalījums rindās, valodas [[ritms|ritmiskums]], subjektīvu pārdzīvojumu paudums, biežs un daudzveidīgs [[mākslinieciskās izteiksmes līdzekļi|mākslinieciskās izteiksmes līdzekļu]] un [[retoriskās figūras|retorisko figūru]] izmantojums. Pastāv dažādi mēģinājumi klasificēt dzeju, taču neviens no tiem nespēj aptvert dzeju pilnībā. Dzeju var mēģināt klasificēt pēc tās tematikas (filosofiskā, meditatīvā, liriskā dzeja u.tml.), pēc [[vārsma|vārsmojuma]] ([[metriskā dzeja|metriskā]], [[toniskā dzeja|toniskā]], [[sillabiskā dzeja|sillabiskā]], [[sillabotoniskā dzeja]], [[brīvās vārsmas]], [[verlibrs]]), [[strofika]]s, formas (t.s. tradicionālās formas ir, piemēram, [[epigramma]], [[elēģija]], [[idille]], [[oda]] u.c.) un citādi. Tā kā 20. un 21. gadsimta literatūrā lielākoties vērojama atteikšanās no tradicionālu formu, vārsmojuma un strofikas izmantošanas, šī laika dzejas klasifikācija pēc šādiem principiem ļoti bieži ir neiespējama.

Proza ir rakstīta nesaistītā valodā, tās raksturīgas iezīmes ir [[sižets|sižetiskums]], mazāka tēlainība nekā dzejai (tomēr bieži vien, it īpaši 20. gadsimtā, proza var būt arī nesižetiska vai ļoti tēlaina). Tradicionālie prozas pamatžanri ir [[romāns]], [[stāsts]], [[novele]], [[literārā pasaka]], [[eseja]], [[miniatūra]], [[tēlojums]], [[humoreska]]. Taču 20. un 21. gadsimta literatūrā vērojama prozas žanru robežu izplūšana un žanru hibridizācija. Piemēram, 20. gadsimta pirmās puses [[avangards|avangarda]] literatūras virzieni apzināti, lai paustu noliedzošu attieksmi pret tradicionālo literatūru un paplašinātu mākslinieciskās ekspresijas iespējas, radīja literatūru, kas neiekļaujas tradicionālo literatūras žanru sistēmā. 20. gadsimta otrajā pusē literatūras žanru sistēmu turpināja destabilizēt [[postmodernisms|postmodernisma]] literatūra.

Dramaturģijas darbi ([[luga]]s) pamatā ir rakstīti sarunu formā un paredzēti iestudēšanai [[teātris|teātrī]]. Dramaturģijas pamatžanri ir [[traģēdija]], [[drāma]], [[traģikomēdija]], [[komēdija]].

Liroepika apvieno dzejas un prozas (dažreiz arī dramaturģijas) iezīmes: tā rakstīta saistītā valodā un ir vēstījoša un sižetiska. Liroepikas pamatžanri ir [[eposs]], [[poēma]], [[balāde]], [[sāga]], [[fabula]].

== Skatīt arī ==
* [[Literatūra]]

{{literatūra-aizmetnis}}

{{autoritatīvā vadība}}

[[Kategorija:Izdomājumi]]