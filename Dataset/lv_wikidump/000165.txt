{{Citas nozīmes|saprātīgo cilvēku|Cilvēks (nozīmju atdalīšana)|cilvēks}}

{{BioTakso infokaste
| nosaukums     = Saprātīgais cilvēks
| attēls        = Human.svg
| att_nosaukums = [[Vīrietis|Vīrieša]] un [[sieviete]]s attēls, kas tika nosūtīts [[visums|kosmosā]]<br />''[[Pioneer 11]]'' misijā
| valsts        = Animalia
| valsts_lv     = Dzīvnieki
| valsts_r      = Dzīvnieki
| tips          = Chordata
| tips_lv       = Hordaiņi
| klase         = Mammalia
| klase_lv      = Zīdītāji
| kārta         = Primates
| kārta_lv      = Primāti
| dzimta        = Hominidae
| dzimta_lv     = Cilvēkpērtiķi un cilvēks
| cilts         = Hominini
| cilts_lv      = Hominīni
| ģints         = Homo
| ģints_lv      = Cilvēki
| suga          = H. sapiens
| suga_lv       = Saprātīgais cilvēks
| suga_r        = Cilvēks
| binomial      = Homo sapiens
| iedalījums    =
* {{TaksoSaite|H. s. sapiens|Mūsdienu saprātīgais cilvēks|Cilvēks}}
* †{{TaksoSaite|H. s. idaltu|Agrākais saprātīgais cilvēks}}
}}

'''Cilvēks''', precīzāk '''saprātīgais cilvēks''' (''Homo sapiens''), ir divkājains [[primāti|primāts]], kurš ietilpst [[zīdītāji|zīdītāju]] klasē, un kam piemīt [[saprāts]] un [[apziņa]]. Cilvēks pieder pie [[hominīdi|hominīdu]] (''Hominidae'') dzimtas, [[Homo ģints|cilvēku]] (''Homo'') ģints.<ref>{{Laikraksta atsauce |author=Goodman M, Tagle D, Fitch D, Bailey W, Czelusniak J, Koop B, Benson P, Slightom J |title=Primate evolution at the DNA level and a classification of hominoids |url=https://archive.org/details/sim_journal-of-molecular-evolution_1990-03_30_3/page/260 |journal=J Mol Evol |volume = 30 |issue=3 |pages=260 — 6 |year=1990 |id={{PMID|2109087}}}}</ref><ref>{{en ikona}} {{Tīmekļa atsauce |title=Hominidae Classification |work=Animal Diversity Web @ UMich |url=http://animaldiversity.ummz.umich.edu/site/accounts/classification/Hominidae.html |accessdate=2008-03-23}}</ref> Mūsdienās vienīgā sastopamā ''H. sapiens'' [[pasuga]] ir ''H. sapiens sapiens''. [[Neandertālieši]] (''Homo sapiens neanderthaliensis'') izzuda pirms apmēram 30 000 gadu. Ģenētiskas norādes uz vairoties spējīgu pēcnācēju radīšanas iespēju starp abām pasugām liecina, ka tās pieder vienai sugai.

[[Latīņu valoda]]s vārds ''sapiens'' nozīmē "saprātīgs", kas pamatā norāda uz cilvēka spēju [[domāšana|domāt]]. Cilvēkiem ir augsti attīstītas [[smadzenes]], kas tam dod iespēju abstrakti domāt, lietot valodu, apzināties savu [[introspekcija|esamību]], kā arī veidot kompleksu [[kultūra|kultūru]] un izmantot to, lai pielāgotos apkārtējai videi.

Cilvēku pārvietošanās uz divām kājām savienojumā ar veiklām piecpirkstu rokām un attīstītām smadzenēm dod cilvēkam iespēju izgatavot un izmantot sarežģītas ierīces, kuru plašā izmantošana atšķir cilvēkus no citām sugām.

Cilvēks ir sociāla būtne. Cilvēki rada kompleksas sociālas struktūras, kas sastāv no atsevišķām grupām, kas savā starpā sacenšas vai sadarbojas. Atsevišķām cilvēku grupām parasti ir vienoti uzskati, [[mīts|mīti]], [[rituāls|rituāli]], vērtības, [[sociālās normas]], kas kopumā veido šo grupu [[kultūra|kultūru]].

Viena no kultūras sastāvdaļām ir [[reliģija]]. Reliģijās kā nozīmīgu cilvēka daļu parasti postulē [[dvēsele|dvēseli]], kas parasti tiek uzskatīta par nemirstīgu arī pēc cilvēka fiziskās [[nāve]]s. Cilvēku ar dvēseles, [[sirdsapziņa]]s u.c. palīdzību raksturo arī daudzi [[filozofija]]s virzieni.

''Homo sapiens'' pasugas ''Homo sapiens sapiens'' [[gēns|gēni]] ir par gandrīz 99% identiski [[šimpanze]]s gēniem.<ref>{{Laikraksta atsauce |author=Pollard, Katherine S. |title=What Makes us Human? |journal=Scientific American |issue=May |year=2009}}</ref> Atšķirība starp cilvēka un šimpanzes gēniem ir aptuveni 10 reižu mazāka nekā atšķirība starp [[žurka]]s un [[peles]] gēniem.

== Terminoloģija ==
Vārdu "cilvēki" parasti lieto, lai apzīmētu jebkuru specifisku cilvēku grupu. Kad runa ir par cilvēku grupu, kam piemīt kopīgas [[etnoss|etniskas]], kulturālas vai [[nācija|nacionālas]] iezīmes, lieto vārdu "[[tauta]]".

Vārdu "cilvēks" atkarībā no situācijas lieto, lai apzīmētu visu cilvēku sugu vai arī atsevišķu tās indivīdu. Lai apzīmētu vienu indivīdu, lieto arī vārdu "[[persona]]" (latviešu valodā šo vārdu biežāk lieto formālajā leksikā, sevišķi juridiskos dokumentos).

Vīriešu dzimuma bērnus sauc par zēniem, bet sieviešu — par meitenēm.

== Dzīves cikls ==

[[Attēls:Tubal Pregnancy with embryo.jpg|thumb|upright|10&nbsp;mm liels, 5 nedēļas vecs cilvēka [[embrijs]]]]

Cilvēka [[bioloģiskais dzīves cikls|dzīves cikls]] ir līdzīgs kā citiem zīdītājiem, kuriem ir [[placenta]]. Cilvēki ir [[dzīvdzemdētājs|dzīvdzemdētāji]]. Par cilvēka ķermeņa aizsākumu var uzskatīt apaugļotu [[olšūna|olšūnu]] jeb [[zigota|zigotu]]. Zigota parasti izveidojas, kad [[dzimumakts|dzimumakta]] rezultātā sievietes ķermenī savienojas [[spermatozoīds]] un olšūna. Tomēr mūsdienās reizēm tiek izmantota arī [[ārpusdzemdes apaugļošana]]. Sievietes [[dzemde|dzemdē]] zigota sāk dalīties, ar laiku pārtopot par [[embrijs|embriju]], kas trīsdesmit astoņu nedēļu laikā attīstās par [[cilvēka auglis|cilvēka augli]]. [[dzemdības|Dzemdību]] laikā auglis tiek izgrūsts no mātes ķermeņa un pirmo reizi sāk patstāvīgi elpot. Kopš šī mirkļa vairums sabiedrību atzīst jaundzimušo par [[persona|personu]], kuru pilnā mērā aizsargā [[likums]]. Tomēr dažās sabiedrībās personas tiesības tiek attiecinātas arī uz cilvēka augli vai pat zigotu.

Salīdzinājumā ar citām sugām cilvēka dzemdības ir relatīvi sarežģītas. Nereti dzemdību process ilgst 24 vai vairāk stundas un tā laikā var tikt ievainota gan māte, gan bērns. Pastāv risks, ka dzemdībās var mirt māte vai bērns, vai abi. Mātes un jaundzimušā mirstības līmenis tiek uzskatīts par vienu no sabiedrības labklājības rādītājiem. 20. gadsimta laikā daudzās sabiedrībās veiksmīgu dzemdību skaits ir ievērojami pieaudzis, pateicoties medicīnas sasniegumiem. Tomēr paša dzemdību procesa medicīniskošana saskaņā ar dažām teorijām tiek kritizēta, uzsverot [[dabīgas dzemdības|dzemdību dabīgo]] un normālo raksturu.

[[jaundzimušais|Jaundzimušie]] pēc 9 mēnešu [[iznēsāšana]]s perioda parasti sver 3—4 kilogramus un ir 50-60 centimetrus gari. Piedzimšanas mirklī tie ir izteikti bezpalīdzīgi, bet turpina augt un attīstīties vairākus gadus, sasniedzot dzimumbriedumu apmēram 12-15 gadu vecumā. Zēni turpina augt arī pēc šī vecuma, sasniedzot lielāko [[cilvēka augums|auguma]] garumu apmēram 18 gadu vecumā.

Cilvēka dzīves ciklu var nosacīti iedalīt vairākos posmos: [[bērnība]], pusaudža vecums, briedums un vecums. Katru no šiem posmiem analītisku iemeslu dēļ nereti iedala vēl sīkāk. Šo posmu garums un it sevišķi brieduma un vecuma ilgums nav fiksēts.

Sagaidāmā dzīves ilguma ziņā starp sabiedrībām pastāv ievērojamas atšķirības. Sagaidāmais dzīves ilgums dzimšanas brīdī Amerikas Savienotajās Valstīs 2006. gadā ir 77,6 gadi,<ref>[http://www.cdc.gov/nchs/fastats/lifexpec.htm Life expectancy in the U.S.], National Center for Health Statistics, Centers for Disease Control and Prevention, December 8, 2004, lapa pārbaudīta [[13. aprīlis]], [[2005. gads|2005]].</ref> Singapūrā — 84,29 gadi sievietēm, bet 78,96 gadi — vīriešiem. Tai pat laikā Botsvānā, galvenokārt AIDS izplatības dēļ, sagaidāmais dzīves ilgums ir tikai 30,99 gadi vīriešiem un 30,53 gadi sievietēm.

Saskaņā ar ANO datiem<ref>[http://www.un.org/ageing/note5713.doc.htm U.N. Statistics on Population Ageing], United Nations press release, February 28, 2002, Lapa pārbaudīta [[13. aprīlis]], [[2005. gads|2005]].</ref> 2002. gadā pasaulē bija 210 000 cilvēku, kuru vecums pārsniedz 100 gadus. Patlaban maksimālais cilvēka dzīves ilgums ir apmēram 120 gadi un ir paredzams, ka tas ar laiku pieaugs. Visā pasaulē uz katrām 100 sievietēm, kuru vecums ir pāri 60 gadiem, ir 81 tāda pat vecuma vīrietis un starp visvecākajiem uz katrām 100 sievietēm ir 53 vīrieši.

Nepastāv vienots uzskats par to, sākot ar kuru mirkli dzīves ciklā iespējams jau runāt par pilntiesīgu personu, kā arī par to, vai persona eksistē pirms apaugļošanās vai pēc nāves. Cilvēku sabiedrībām ir raksturīgas bēru ceremonijas, kuras bieži vien ir saistītas ar uzskatiem par dzīvi pēc nāves un/vai personas nemirstību.

== Klasifikācija un evolūcija ==
{{Pamatraksts|Cilvēka evolūcija}}
[[Attēls:World map of prehistoric human migrations.jpg|thumb|400px|Pasaules karte, kuras centrā ir [[Ziemeļpols]] un kurā attēlota cilvēku pārvietošanās. [[Āfrika]], no kuras sākās migrācija, ir augšā kreisajā pusē, [[Dienvidamerika]] — vistālāk pa labi. Ar zilo, adataino līniju atzīmēts reģions, ko pēdējā [[ledus laikmets|ledus laikmeta]] laikā klāja [[ledus]] vai [[tundra]]. Skaitļi apzīmē gadu tūkstošus pirms šodienas. Ar burtiem apzīmētas mitohondriālās [[DNS]] [[haplogrupa]]s, piemēram:
* Dienvideiropas: J, K
* Ziemeļeiropas: H, T, U, V, X
* Tuvo Austrumu: J, N
* Āfrikas: L, L1, L2, L3
* Āzijas: A, B, C, D, E, F, G (piezīme: M sastāv no C, D, E un G)
* Amerikas indiāņu: A, B, C, D, dažkārt — X]]
Bioloģiski cilvēkus definē kā ''Homo sapiens'' sugas [[hominīdi|hominīdus]]. Vienīgā pastāvošā ''Homo sapiens'' pasuga ir ''Homo sapiens sapiens''.

Pēc [[DNS]] analīzēm pie cilvēku sugai līdzīgām sugām pieder [[šimpanze]]s un [[gorilla]]s, arī [[orangutani]]. Lēš, ka cilvēku radurakstu līnija no šimpanžu līnijas atdalījās pirms aptuveni pieciem miljoniem gadu, no gorillu — pirms aptuveni astoņiem miljoniem. 2001. gadā Čadā tomēr tika atrasts [[galvaskauss]], kas, iespējams, liecina par agrāku cilvēku un cilvēkveidīgo pērtiķu līnijas sadalīšanos.

Pastāv divas nopietnas teorijas par mūsdienu cilvēku [[evolūcija|evolūciju]]. "Vienas izcelsmes hipotēzē" apgalvots, ka mūsdienu cilvēks attīstījās [[Āfrika|Āfrikā]] un vēlāk aizstāja hominīdus citās pasaules daļās. "Multireģonālā hipotēze" savukārt vēstī, ka mūsdienu cilvēks vismaz daļēji radās no savstarpēji neatkarīgām hominīdu grupām. Pastāv arī teorija, kas apvieno šīs divas hipotēzes. Tajā apgalvots, ka mūsdienu cilvēks pamatā ir Āfrikas izcelsmes, taču dažādās sabiedrībās notikusi sajaukšanās ar citām hominīdu grupām un to asimilācija.

Cilvēku evolūciju raksturo vairākas svarīgas iezīmes:

* smadzeņu dobuma un pašu smadzeņu izplešanās (Cilvēku smadzenes ir vairāk nekā divreiz lielākas par šimpanžu vai gorillu smadzenēm. Antropologi uzskata, ka smadzeņu struktūras reorganizācija ir svarīgāka par to izplešanos.);
* acu [[zobs|zobu]] samazināšanās;
* pārvietošanās uz divām ekstremitātēm;
* [[balsene]]s noslīdēšana, kas dara iespējamu [[runa|runu]].

20. gadsimta 90. gadu vidū cilvēku [[mitohondrālā DNS|mitohondriālās DNS]] variācijas sāka uzskatīt par vērtīgu avotu cilvēka "ciltskoka" rekonstruēšanai. Attiecīgo analīžu rezultātā uzskata, ka mūsdienu cilvēka senči attīstījušies Āfrikā pirms vairāk nekā 150 000 gadiem un ka mūsdienu cilvēks sāka migrāciju no Āfrikas pirms mazāk nekā 100 000 gadiem. [[Austrālija|Austrāliju]] kolonizēja pirms aptuveni 70 000 gadu, [[Eiropa|Eiropu]] — pirms 40 000 ar diviem vēlākiem migrācijas uzplūdiem pirms 22 000 un 9 000 gadiem, Amerikas — pirms 30 000 gadiem ar vēlāku migrācijas uzplūdu pāri [[Klusais okeāns|Klusajam okeānam]] pirms 15 000 gadu.

Vairāku [[reliģija|reliģiju]] pārstāvji nepiekrīt [[evolūcija|evolūcijas teorijai]]: skat. [[Kreacionisms]].

== Seksualitāte ==
Cilvēka seksualitāte ne tikai nodrošina [[Vairošanās|vairošanos]], bet arī pilda nozīmīgas sociālas funkcijas, radot fizisku tuvību, saites un [[hierarhija|hierarhiju]] indivīdu vidū. Seksuālu iekāri cilvēks piedzīvo kā fizisku tieksmi, ko bieži pavada spēcīgas emocijas — gan pozitīvas (kā [[mīlestība]] vai [[ekstāze]]), gan negatīvas (kā [[greizsirdība]]).

Bieži vien tiek uzskatīts, ka cilvēka seksualitāte lielā mērā balstās bioloģiskos mehānismos un tāpēc seksuālo dziņu apspiešana neizbēgami noved pie dažādām psiholoģiskām un fizioloģiskām problēmām. Tomēr seksualitātes līmenis un izpausmes dažādās sabiedrībās ievērojami atšķiras, tādējādi norādot uz ārkārtīgi lielo kultūras ietekmi uz seksualitāti. Tā, piemēram, antropologs Karls Haiders (Karl Heider) apraksta Jaungvinejā dzīvojošo dani sabiedrību. Tajā ne tikai pastāv sociālas normas, kas nosaka ilgstošus atturības periodus (līdz pieciem gadiem), bet arī nav novērojamas nekādas pazīmes, ka atturēšanās no seksa izraisītu jebkādas psiholoģiskas vai fizioloģiskas sekas.<ref>Heider, Karl, G. ‘Dani Sexuality: a Low Energy System’. MAN (N.S.) 11, 188-201</ref>

Cilvēku seksuālā izturēšanās ir daudz sarežģītāka nekā dzīvniekiem. Ar seksuālo dzīvi saistītās izvēles parasti ir saistītas ar attiecīgā laika un vietas kultūras normām - gan attiecībā uz dzimumdzīves uzsākšanas vecumu, gan partneru izvēli, dzimumu un skaitu, gan dzimumdzīves formām.

Ar seksualitāti daļēji ir saistītas [[laulības]]. Lielākā daļa kultūru atzīst [[poligāmija|poligāmiju]] kā institucionalizētu kopdzīves formu. Saskaņā ar Džordža P. Mērdoka (''George P. Murdock'') izveidoto Etnogrāfisko atlasu no 1231 mūsdienu sabiedrības (1960.-1980. gada dati) 186 var uzskatīt par galvenokārt monogāmām, 453 par tādām, kur reizēm tiek piekopta [[poligīnija]], bet 588 sabiedrībās [[poligīnija]] ir plaši izplatīta. Četrās sabiedrībās tiek novērota [[poliandrija]].

== Ķermenis ==
{{pamatraksts|Cilvēka ķermenis}}
Cilvēka ķermeņa izskatam ir ļoti liela nozīme [[kultūra|kultūrā]]. Visās cilvēku sabiedrībās novērojama rotāšanās ar [[rotaslietas|rotaslietām]], [[apģērbs|apģērbu]], [[tetovējums|tetovējumiem]], [[kosmētika|kosmētiku]] un citiem paņēmieniem. Svarīgs ir arī [[mati|matu sakārtojums]] un [[mati|krāsa]]. Indivīda vizuālais novērtējums var nopietni ietekmēt viņa dzīvi.

== Pārtikas un šķidruma uzņemšana ==
Liela nozīme cilvēku dzīvē ir arī regulārai [[pārtika]]s un [[ūdens]] uzņemšanai. Tāpat kā citiem dzīviem organismiem ilgstoša pārtikas neuzņemšana noved pie [[izsalkums|izsalkuma]] un [[bads|bada]], savukārt ūdens neuzņemšana — pie [[slāpes|slāpēm]] un [[atūdeņošanās]]. Gan bads, gan atūdeņošanās var izraisīt [[nāve|nāvi]]. Cilvēks bez pārtikas spēj izdzīvot vairāk nekā divus mēnešus, bet bez ūdens — tikai aptuveni 14 dienas.

Uz ēšanas un dzeršanas īpašo vietu cilvēku sabiedrībās norāda detalizētie un ļoti dažādie noteikumi attiecībā uz ēdiena sagatavošanu, lietām, ko atļauts ēst vai dzert, bet ko — aizliegts, kā arī par veidu, kā un kādās situācijās sagatavotais ēdiens vai dzēriens būtu jālieto.

Pieaugušajam diennaktī nepieciešams vidēji ap 7—8 stundām miega, bērnam — 9—10 stundas. Vecāki cilvēki parasti guļ 6—7 stundas.

== Atsauces ==
{{atsauces}}

== Ārējās saites ==
{{sisterlinks-inline}}
{{Enciklopēdiju ārējās saites}}
* [http://la.lv/index.php?option=com_content&view=article&id=391152:no-kurienes-esam-atnkui&catid=275:atkljumi&Itemid=471%20class= Cilvēka rašanās pamatā - ļoti aktīvi gēni vai maitu ēšana?]
* [https://www.youtube.com/watch?v=DZv8VyIQ7YU American Museum of Natural History: Seven Million Years of Human Evolution]

{{autoritatīvā vadība}}

[[Kategorija:Cilvēku ģints| ]]