[[Attēls:Bouguereau-Evening Mood 1882.jpg|thumb|200px|Viljama Adolfa Bugro glezna "Vakara noskaņa" (1882)]]
'''Akadēmiskā māksla''' ir tēlotājmākslas virziens, kas attīstījās mākslas akadēmijās XVI-XVIII gs. Šajā laikā pēc [[antīkā māksla|antīkās]] un [[renesanses māksla]]s parauga tika izstrādāti skaistuma kanoni. Par akadēmisko mākslu dēvē mākslu, kas radīta pēc [[Francija]]s Daiļo mākslu akadēmijas (Académie des beaux-arts) standartiem. Klasiski akadēmisma mākslinieki ir [[Viljams Adolfs Bugro]] (''William-Adolphe Bouguereau''), [[Tomass Kutūrs]] (''Thomas Couture'') un [[Hanss Makārs]] (''Hans Makart''). Šādā kontekstā akadēmisko mākslu bieži dēvē par akadēmismu, ''art pompier'' vai [[eklektisms|eklektismu]] un saista arī ar [[historisms|historismu]] un [[sinkrētisms|sinkrētismu]].

Akadēmisma mākslā liela nozīme ir [[alegorija]]i. Tai raksturīgas idealizētas formas, tīra līnija un krāsa. Akadēmisma ziedu laikā popularitāti ieguva arī [[rokoko]] māksla (piemēram, atkal sāka attēlot [[Eross|Erosu]] un [[Psīhe|Psīhi]]). Akadēmisma mākslinieki ļoti augstu vērtēja [[Rafaēls|Rafaēlu]].

Īpašu popularitāti akadēmisms ieguva XIX gs. Tika atklātas daudzas izstādes (īpaši populārs bija Parīzes salons un no 1903. gada ''Salon d'Automne''). Vienas svētdienas laikā apmeklētāju skaits varēja sasniegt 50 000, savukārt divu mēnešu laikā izstādi bieži apskatīja pat 500 000 cilvēku.

Savu popularitāti akadēmisma māksla zaudēja līdz ar [[reālisms|reālisma]], [[impresionisms|impresionisma]] un [[modernisms|modernisma]] attīstību.

{{Mākslas virzieni}}

[[Kategorija:Mākslas vēsture]]
[[Kategorija:Mākslas virzieni]]