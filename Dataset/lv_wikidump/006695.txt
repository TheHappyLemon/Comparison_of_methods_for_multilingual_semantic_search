[[Attēls:Feldspar(Microcline)USGOV.jpg|thumb|300px|Laukšpats — mikroklīns]]

'''Laukšpats'''<ref>Nosaukums veidots no divām valodām — "lauks", kura pielietojums šiem minerāliem [[latviešu valoda|latviešu valodā]] caur [[vācu valoda|vācu valodu]] ienācis no [[zviedru valoda]]s un "špats" — sākotnēji vācu valodas jēdziens, kas apzīmē minerālu, kas nav metālu rūda.</ref> ir jēdziens, kas apzīmē nozīmīgu [[iezis|iežus]] veidojošu [[minerāls|minerālu]] grupu. Visi laukšpati ir [[silikātu minerāls|silikātu minerāli]] — tektosilikāti. Iespējams, ka pat 60% [[Zemes garoza]]s sastāv no laukšpatiem. Arī Latvijā laukšpati ir vieni no parastākajiem minerāliem, kas atrodami granīta un vairāku citu iežu laukakmeņos.

Laukšpati kristalizējas no [[magma]]s gan [[intruzīvais iezis|intruzīvajos]], gan [[ekstruzīvais iezis|ekstruzīvajos]] iežos. Tie bieži sastopami arī [[metamorfais iezis|metamorfajos iežos]] un [[nogulumiezis|nogulumiežos]]. Laukšpati iežos sastopami kā kompakti graudi un kristāli, kā dzīslas. Ir ieži, kas sastāv tikai no laukšpatiem, piemēram [[anortozīts]].

Laukšpatu [[cietība]] svārstās no 6 līdz 6,5, tiem raksturīga [[monoklīnā singonija]] vai [[triklīnā singonija]]. Laukšpatiem var būt visdažādākās krāsas — tie ir bezkrāsas līdz melni, sārti, sarkani, zaļi, zili un brūni. [[svītra (mineraloģija)|Svītras]] krāsa vienmēr būs balta.

Dažādajiem laukšpatu veidiem raksturīga pakāpeniska ķīmiskā sastāva pāreja. Nosakot konkrētu laukšpata veidu, tiek noteikts ķīmisko elementu procentuālais saturs minerālā. Izdala trīs galējos laukšpatu minerālus:
* Kālija laukšpats (trīs polimorfie veidi ir [[ortoklazs]], [[sanidīns]] un [[mikroklīns]]) — KAlSi<sub>3</sub>O<sub>8</sub>
* [[Albīts]] — NaAlSi<sub>3</sub>O<sub>8</sub>
* [[Anortīts]] — CaAl<sub>2</sub>Si<sub>2</sub>O<sub>8</sub>
Pārējo laukšpatu ķīmiskais sastāvs būtībā ir šo trīs laukšpatu ciets šķīdums dažādās proporcijās, tomēr ir arī laukšpati, kas [[nātrijs|nātrija]], [[kalcijs|kalcija]] vai [[kālijs|kālija]] vietā satur [[bārijs|bāriju]] vai amonija grupu NH<sub>4</sub> un [[alumīnijs|alumīnija]] vietā — [[bors|boru]]. Mikroklīns un anortīts reti veido cietos šķīdumus, taču abu pārējo veidu cietie šķīdumi ir izplatīti.

== Sārmainie laukšpati ==
Ciets mikroklīna un albīta šķīdums tiek saukts par '''sārmaino laukšpatu'''.
Sārmainajiem laukšpatiem piemīt raksturīga virsmas struktūra — '''[[pertīts|pertīti]]'''. Tie ir radušies, atdziestot šī minerāla masai un šādi izpaužoties sastāva neviendabībai minerāla kristālā. [[granīts|Granītos]] pertītus nereti var redzēt ar neapbruņotu aci.

== Plagioklazi ==
Ciets albīta un anortīta šķīdums tiek saukts par [[plagioklazs|plagioklazu]]. Plagioklaza sērijas laukšpatus iedala smalkāk pēc anortīta satura (iekavās — procentuāls anortīta saturs minerālā):
* [[Albīts]] (0 — 10)
* [[Oligoklazs]] (10 — 30)
* [[Andezīns]] (30 — 50)
* [[Labradorīts]] (50 — 70)
* [[Bitovnīts]] (70 — 90)
* [[Anortīts]] (90 — 100)

== Izmantošana ==
Pateicoties savai lielajai izplatībai un vērtīgām īpašībām, laukšpati ir guvuši diezgan plašu pielietojumu.
* [[Keramika]]s izejviela, tai skaitā mākslīgo zobu izgatavošanai;
* [[Glazūra|Glazūru]] izgatavošanas izejviela;
* Daži laukšpati ([[sanidīns]], [[labradors (laukšpats)|labradors]], [[amazonīts]]) ir lieliski [[dārgakmens|dārgakmeņi]] pateicoties unikālām īpašībām un krāsām.
* Laukšpatus var izmantot [[termoluminescences datēšana]]i un [[optiskā datēšana|optiskajai datēšanai]] ģeoloģiskajos un arheoloģiskajos pētījumos.

== Atsauces un piezīmes ==
{{atsauces}}

== Ārējās saites ==
{{sisterlinks-inline}}
{{enciklopēdiju ārējās saites}}

{{autoritatīvā vadība}}

[[Kategorija:Laukšpats]]