{{Kauja
|kauja=Saules kauja
|attēls= [[Attēls:Saules kauja.jpg|300px]]
|paraksts= [[Voldemārs Vimba|Voldemāra Vimbas]] 1936. gada glezna "Saules kauja"
|konfl=[[Livonijas krusta kari]]
|laiks=[[1236]]. gada [[22. septembris]]
|vieta=nav zināma
|iznāk=Tiek iznīcināts [[Zobenbrāļu ordenis]]
|puse1= [[Žemaiši]], saukti par [[lietuvieši]]em<br />[[Zemgaļi]]
|puse2=[[File:Zakon Kawalerów Mieczowych COA.svg|15px]][[Zobenbrāļu ordenis]]<br />[[Letgaļi]]<br />[[Līvi]]<br />[[Igauņi]]<br />[[File:Символ господарства Псковского.png|15px]][[Pleskava|Pleskavieši]]
|karavad1=[[Vikints]]
|karavad2=[[Folkvins]]
|spēki1=4000—5000
|spēki2=3000
|zaud1=nav zināms
|zaud2=aptuveni 2700, no tiem 50—60 bruņinieki
}}

'''Saules kauja''' ({{val|lt|Saulės mūšis}} jeb ''Šiaulių mūšis''; {{val|de|Schlacht von Schaulen}}) bija viena no lielākajām [[Ziemeļu krusta kari|Ziemeļu krusta karu]] kaujām, kas notika [[1236]]. gada [[22. septembris|22. septembrī]] pie [[Saules zeme]]s ziemeļu robežas. Tajā [[Žemaiši|žemaišu]] un [[zemgaļi|zemgaļu]] karaspēks [[Vikints|Vikinta]] vadībā iznīcināja apvienoto krustnešu karaspēku, kurā ietilpa gan ārzemju bruņinieki, gan [[Zobenbrāļu ordenis|Zobenbrāļu ordeņa]] mestra [[Folkvīns|Folkvīna]] un tā sabiedrotā [[Pleskavas kņazi|Pleskavas kņaza]] karaspēks, gan arī [[katolicisms|katoļu ticībā]] pārgājušo vietējo [[līvi|līvu]], [[letgaļi|letgaļu]] un [[igauņi|igauņu]] vasaļu karavīri.

Kopš 2000. gada Latvijā un Lietuvā 22. septembri atzīmē kā [[Balti|Baltu]] vienības dienu.

== Ievads ==
Pāvests [[Gregors IX]] 1236. gada [[16. februāris|16. februārī]] izdeva bullu, kurā uzdeva legātam [[Modenas Vilhelms|Modenas Vilhelmam]] gādāt, lai krustneši no citām [[Brēmenes arhibīskapi]]jas provincēm un no [[Magdeburga]]s, [[Havelberga]]s, [[Brandenburga]]s, [[Verdene]]s, [[Mindene]]s, [[Paderborna]]s diecēzēm (tagadējās [[Saksija-Anhalte|Saksijas-Anhaltes]], [[Lejassaksija]]s un [[Ziemeļreina-Vestfālene|Ziemeļreinas-Vestfālenes]] teritorijā) un [[Gotlande]]s tiktu aicināti doties uz [[Livonija|Livoniju]]. Līdz ar to, 1236. gada vasarā Livonijā no jauna, pēc vairāku gadu pārtraukuma, ieradās krustnešu papildspēki. Kā ievērojamākie starp tiem minēti [[Dītrihs no Hāzeldorfas]] un [[Heinrihs no Dannenbergas]], dižciltīgi [[sakši|sakšu]] augstmaņi. Karagājiena mērķis bija pakļaut un kristīt [[Zemgales bīskapija]]i iedalītās zemes no [[Lielupe]]s augšteces līdz pat [[Nemuna]]i.

Atbraukušie krustneši prasīja [[Zobenbrāļu ordenis|Zobenbrāļu ordenim]] rīkot iebrukumu lietuviešu zemē pēc iespējas ātrāk, lai līdz ziemas salam vēl paspētu atgriezties [[Vācija|Vācijā]]. Krustnešu spiests, Zobenbrāļu ordeņa mestrs [[Folkvins]] sapulcināja ordeņa spēkus — kristītos [[igauņi|igauņus]], [[līvi|līvus]], [[letgaļi|letgaļus]], kā arī sabiedrotos [[krievi|krievus]] no [[Pleskava]]s. Kopējais karotāju skaits nav precīzi zināms, rakstītie avoti sniedz informāciju tikai par vismaz 48 ordeņbrāļiem un 200 Pleskavas karavīriem. Pēc vācu pētnieka [[Frīdrihs Beninhofens|Frīdriha Beninhofena]] ordeņa pusē karagājienā piedalījās apmēram 3000 vīru.

Pretējā pusē bija sapulcināts 4000—5000 vīru liels karaspēks, ko vadīja žemaišu kunigaitis [[Vikints]]. Nav pārliecinošu datu, ka kaujā būtu piedalījies [[Lietuvas lielkņaziste|Lietuvas dižkunigaitijas]] dižkungs [[Mindaugs]].

== Kauja ==
[[Attēls:Medieval Livonia 1260.svg|250px|left|thumb|Livonijas karte XIII. gs., kur Saules kaujas vieta ir atzīmēta Lietuvas teritorijā.]]
[[Attēls:2010 05 22 062Saulėsmūšis.JPG|right|230px|thumb|Iespējamā Saules kaujas norises vieta, Jauniūņi, Jonišķu rajons, Lietuva.]]
Saskaņā ar [[Atskaņu hronika]]s aprakstu, krustnešu un viņu sabiedroto karaspēks iebruka Lietuvas zemē (''Littowen'') un pamatīgi to izpostīja. Uz Rīgu tiem bija jāatgriežas caur brikšņaino un purvaino [[Saules zeme|Saules zemi]], kur nonāca pie kādas upes, kur tos gaidīja lietuviešu karaspēks. Folkvins brīdināja krustnešus par draudošajām briesmām un iespējamo kauju, taču pārgājienā nogurušais karaspēks nevēlējās uzsākt cīņu un iekārtojās nometnē. Otrā rītā, ar pēkšņu uzbrukumu, kauju uzsāka [[žemaiši]], uzbrukdami krustnešu karaspēkam, kurš bija vairāk noskaņots turpināt mājupceļu, nekā cīnīties. Pēkšņais uzbrukums pārsteidza krustnešus, igauņu, līvu un letgaļu karavīri atteicās cīnīties, daļa karaspēka metās bēgt, bet ielenktie ordeņbrāļi, zaudējuši smagās kavalērijas priekšrocības, pēc sīvas cīņas tika nogalināti. Zemgaļu karaspēks nogrieza atkāpšanos tiem, kas bija aizbēguši no kaujas lauka.<ref>[[Atskaņu hronika]] (01863.-01969.)</ref> Rakstu avotos kritušo ordeņbrāļu skaits svārstās no 48—60, taču visticamākās ir [[Atskaņu hronika]]s ziņas par 48 ordeņbrāļiem. Krita arī augstdzimušie krustnešu vadoņi, grāfi — [[Dītrihs no Hāzeldorfas]] un [[Heinrihs no Dannenbergas]], kā arī lielākā krustnešu daļa. Pēc [[Novgorodas 1. hronika]]s ziņām no krievu karavīriem mājās atgriezās tikai katrs desmitais.
[[Attēls:Saulesmusiolenta.jpg|thumb|200px|Saules kaujas memoriālā parka vēstījums.]]
Rakstītie avoti sniedz skopas un pretrunīgas ziņas par Saules kaujas notikuma vietu, līdz ar to historiogrāfijā nav vienprātības šajā jautājumā. Atskaņu hronikā apgabals, kur notika kauja tiek saukts par ''Soule'', Vartbergas Hermaņa hronikā ''circa terram Sauleorum'', kas nozīmē "Sauliešu zemes tuvumā". Literatūrā ir divas plašāk pamatotas hipotēzes par iespējamo Saules kaujas vietu. Pirmā, ka tā notikusi uz ziemeļiem no [[Šauļi]]em [[Lietuva|Lietuvā]], kur Šauļu—[[Jonišķi|Jonišķu]] vecais lielceļš pie Jaunjūniem šķērso [[Mūsa]]s upi (šo hipotēzi pamatojis [[Frīdrihs Benninghofens]] 1965. gadā). Otrā, ka Latvijā, [[Bauskas novads|Bauskas novada]] [[Vecsaules pagasts|Vecsaules pagastā]], Čapānu mājas robežās (šo hipotēzi pamatojuši [[Augusts Bīlenšteins]] 1892. gadā un [[Pēteris Stepiņš]] 1993. gadā). Taču līdz šim neviena no tām nav neapstrīdami pierādīta un Saules kaujas vieta līdz ar to jāuzskata par pagaidām nenoskaidrotu.<ref>[http://www.old.historia.lv/alfabets/S/sa/saules_kauja/saules_kauja.htm Saules kauja] {{Webarchive|url=https://web.archive.org/web/20161207213459/http://www.old.historia.lv/alfabets/S/sa/saules_kauja/saules_kauja.htm |date={{dat|2016|12|07||bez}} }} no historia.lv</ref>

== Sekas ==
Pēc Saules kaujas no Zobenbrāļu ordeņa kontrolētās teritorijas atkrita [[Sāmsala|sāmsalieši]], zemgaļi un daļa [[kurši|kuršu]]. [[Vācu ordenis|Vācu ordeņa]] lielmestrs [[Hermans no Zalcas]] bija izšķīries par labu Zobenbrāļu ordeņa pievienošanai Vācu ordenim vēl pirms Saules kaujas iznākuma uzzināšanas, taču apvienošanos kavēja [[Dānija]]s karaļa prasības. Tikai pēc Zobenbrāļu ordeņa sūtņa [[Gerlaks Rots|Gerlaka Rota]] ierašanās Viterbo pie pāvesta ar ziņām par Saules kaujas iznākumu šis jautājums tika galīgi atrisināts. Pāvests pret apvienošanās atļauju prasīja atdot Dānijas karalim atņemto Ziemeļigauniju, kas arī tikai izdarīts. Rezultātā [[1237]]. gada [[14. maijs|14. maijā]], Romas pāvests [[Gregors IX|Gregorijs IX]] parakstīja rīkojumu par ordeņu apvienošanu.

Pieminot Saules kauju, kur lietuvieši un zemgaļi kopīgi cīnījās pret vienu ienaidnieku, 22. septembrī tiek atzīmēta [[Baltu vienības diena]].

== Piemiņa ==
[[Attēls:Stamps of Lithuania, 2011-31.jpg|thumb|200px|Saules kaujas piemiņas pastmarka (Lietuva, 2011).]]
[[Attēls:2011 09 22Jauniunai11.JPG|thumb|200px|Saules kaujas inscinējums Jauņūnos (2011).]]
* [[1987]]. gadā [[Lietuvas PSR]] kultūras ministrija iekļāva Jauņūnu apkaimi kā iespējamo Saules kaujas vietu Republikas nozīmes vēstures pieminekļu sarakstā.
* [[1996]]. gadā konkurā par [[Saules kaujas memoriālais parks|Saules kaujas memoriālā parka]] izveidi Jauņūnos uzvarēja lietuviešu arhitektes Virgīnijas Taujanskienes projekts
* [[1998]]. gadā Latviešu folkmetāla grupa [[Skyforger]] izlaida albumu ''[[Kauja pie Saules (albums)|Kauja pie Saules]]'', kura tituldziesma ir par Saules kauju.
* [[2000]]. gadā Latvijas un Lietuvas parlamenti nolēma katru gadu Saules kaujas dienā svinēt Baltu vienības dienu.  
* [[2006]]. gadā uzņemta lietuviešu filma "Saules kauja" (''Saulės mūšis'', režisors Sauļus Bartkus, scenārija autors Gintars Songaila).

== Atsauces ==
{{atsauces}}

== Skatīt arī ==
* [[Livonijas krusta kari]]

== Ārējās saites ==
* Viesturs Sprūde (2016. gada 23. septembris). [https://web.archive.org/web/20161001035141/http://www.la.lv/baltiesu-pirma-uzvara/ Par seno baltu vienotības simbolu – Saules kauju – jautājumu vairāk nekā atbilžu]. [[Latvijas Avīze]]. Skatīts: 2016. gada 1. oktobrī.
* [https://web.archive.org/web/20150518013838/http://www.old.historia.lv/alfabets/S/sa/saules_kauja/raksti/dedumietis.htm Saules kauja 1236.gada septembrī. Lokalizācijas mēģinājums.]
* [https://web.archive.org/web/20170407144415/http://www.historia.lv/raksts/juskevics-j-kauja-pie-saules-22sept-1236gada-aizsargs-1926-5-140-143lpp J. Juškevičs. Kauja pie Saules 22. sept. 1236. gadā. Aizsargs. 1926. 5, 140.—143.lpp.]

[[Kategorija:Kaujas Livonijas krusta karos]]
[[Kategorija:Kaujas ar Zobenbrāļu ordeņa piedalīšanos]]
[[Kategorija:Kaujas ar Lietuvas piedalīšanos]]
[[Kategorija:Kaujas ar zemgaļu piedalīšanos]]
[[Kategorija:1236. gads]]
[[Kategorija:13. gadsimta kaujas]]