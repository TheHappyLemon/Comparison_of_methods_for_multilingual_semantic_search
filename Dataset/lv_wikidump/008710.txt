[[Attēls:Neo-Babylonian Empire.png|thumb|300px|Jaunbabilonijas lielvalsts karte.]] 
[[Attēls:Babilona.jpg|thumb|300px|Bābeles rekonstrukcija. 1. Procesiju ceļš, 2. Ištaras vārti, 3. Iekšējais mūris, 4. Valdnieka pils, 5. Gaisa dārzi, 6. Nin. Maha templis, 7. Ištaras templis,
8. Tirgus, 9. Etemenanki zikurāts (Bābeles tornis), 10. Esagila templis, 11. Tilts, 12. [[Eifrata]]s upe.]]

'''Jaunbabilonija''' bija [[Bābele]]s ķēniņa [[Nebukadnecars II|Nebukadnecara II]] (valdīja 604.—562. gadā p. m. ē.) atjaunotā [[Babilonija]]s lielvalsts mūsdienu [[Irāka]]s, [[Sīrija]]s, [[Izraēla]]s un [[Jordānija]]s  teritorijā.

== Vēsture ==
Sīvās kaujās ar [[Senā Ēģipte|Ēģipte]]s karaspēku Nebukadnecars II  605. gadā p.m.ē. atkaroja Sīriju, ko ēģipieši bija sagrābuši pirms četriem gadiem. 
Tā rezultātā atjaunojās [[Divupe|Mezopotāmijas]] tradicionālie tirdzniecības ceļi uz stratēģiski svarīgo [[Vidusjūra]]s austrumu piekrasti un tālāk uz [[Mazāzija|Mazāziju]]. Arī [[skiti]] tika padzīti no Mezopotāmijas un atspiesti atpakaļ to sākotnējā teritorijā — [[Krievija|Dienvidkrievijas]] stepēs.
586. gadā p.m.ē. Nebukadnecars iekaroja arī [[Jūdeja]]s ķēniņvalsti. Tika nopostīts [[Jeruzalemes templis]] un [[ebreji|ebreju]] sabiedrības redzamākie pārstāvji deportēti uz Babiloniju ([[Bābeles gūsts]]). 

Šajā laikā Mezopotāmija piedzīvoja jaunu kultūras uzplaukumu. Tika pārbūvēti un būvēti jauni tempļi, sabiedriskas celtnes, attīstījās pilsētas. Nebukadnecars II lika uzcelt arī vienu no septiņiem antīkās Pasaules brīnumiem — Babilonijas ([[Semiramīda]]s) gaisa dārzus - šo brīnumu viņš veltīja savai [[Mīdieši|mīdiešu]] (pēc citiem avotiem - persiešu) sievai - Amitijai. Nebukadnecara valdīšanas laiks bija Mezopotāmijas atvasara — šīs senākās [[šumeri|šumeru]] iedibinātās [[Tuvie Austrumi|Tuvo Austrumu]] civilizācijas augstākais punkts, pēc kura visa tālākā tās vēsture līdz pat mūsdienām ir vērtējama kā noriets un pagrimums.

Pēc Nebukadnecara II nāves 539. gadā p.m.ē. Babiloniju sāka pārvaldīt visai mazspējīgi, egoistiski valdnieki, kas daudz vairāk bija norūpējušies par savu personīgo labklājību, nekā par valsti. Drīz vien Babiloniju iekaroja [[Ahemenīdu impērija]]. Babilonijas zemju valdnieki un pilsētu gubernatori vairumā gadījumu padevās persiešiem, kurus vadīja ķēniņš [[Kīrs Lielais]], tālredzīgs politiķis, organizators un labs diplomāts.
Pēc tam kad [[Senā Persija|Persijas impērija]] sagrāva Babiloniju, ķēniņš Kīrs 539. gadā p.m.ē. deva atļauju ebrejiem atgriezties savā senču zemē. [[Bībele|Bībelē]] apgalvots, ka atgriezties izvēlējušies 40 000 ebreju, bet daļa palika Babilonijā.

== Arhitektūra ==
Jaunbabilonijā notika grandioza tempļu, aizsargbūvju un irigācijas sistēmas celtniecība. Daudz ziņu par šo laiku atstājuši grieķu autori — [[Herodots]], [[Diodors]], [[Strabons]] (piemēram, par Bābeles zikurātu u. c). Jaunbabilonijas mākslai vispirms bija dekoratīvi uzdevumi. Attēloja reālus un fantastiskus svētos dzīvniekus, augus, ornamentus. Jaunus paraugus šā laikmeta māksla nedod. Jaunbabilonijas mākslā vairs nav sastopami asīriešu ciļņos un sienu gleznojumos vērojamie sižeti — kara un galma dzīves ainas. Uz zīmogiem attēlotās dievu pielūgšanas ainas bieži pārvēršas par grūti saprotamām shēmām.

Līdz mūsdienām saglabājušās vairāku arhitektūras pieminekļu paliekas. Ievērojamākie arhitektūras objekti ir [[Ištaras vārti]], [[Bābeles tornis]] un [[Nebukadnecara II pils]].
Spriežot pēc izrakumu materiāliem un pēc aprakstiem, jauno laiku Bābele bija milzīga, pareizi plānota [[pilsēta]] ar taisnām ielām. To apjoza trīskāršs, stiprs [[mūris]], kurā bija astoņi [[vārti]], ko dēvēja astoņu galveno dievu vārdos. Biezie mūri, daudzie [[tornis|torņi]] un ar [[ķieģeļi]]em izmūrētais grāvis nodrošināja pilsētas aizsardzību. Pilsētā bija ļoti daudz dažādu kulta ēku: tempļu, nelielu svētnīcu, ielas [[altāris|altāru]].

[[Kategorija:Babilonija]]