{| class="wikitable" width=300px align=right
|-----
!colspan=2|Ahāts
|-----
!colspan=2|[[Attēls:Agate_banded_750pix.jpg|thumb|center|300px|Joslainais ahāts ([[sardonikss]]), izmērs — 2,5 cm]]
|-----
!colspan=2|Klasifikācija
|-----
|Klase||[[halcedons|Halcedona]] paveids
|-----
|[[Ķīmiskā formula]]|| Silīcija dioksīds, SiO<sub>2</sub>
|-----
|[[Singonija]]|| [[Trigonālā singonija|Trigonālā]]
|-----
!colspan=2|Īpašības
|-----
| Krāsa || Balts līdz pelēks, gaišzils, oranžs līdz sarkans, melns
|-----
| [[Svītra]] || Balta
|-----
| [[Habituss]] || [[Slēpti kristālisks]]
|-----
| [[Skaldnība]]|| Nav
|-----
| [[Lūzums (mineraloģija)|Lūzums]]|| Gliemežnīcas, ar ļoti asām malām
|-----
|[[Cietība]] pēc [[Mosa skala]]s|| 7
|-----
| [[spīdums (mineraloģija)|Spīdums]]|| Vaska
|-----
| [[caurspīdīgums (optika)|Caurspīdīgums]]|| Vāji caurspīdīgs
|-----
| [[Pleohroisms]]|| Nav
|-----
| [[Blīvums]]||2,6
|-----
|}

'''Ahāts''' (pēc [[Teofrasts|Teofrasta]] ziņām akmens nosaukumu ieguvis no Ahatesas upes — tagad Drillo (Karabi) [[Sicīlija|Sicīlijā]], kur tas it kā pirmo reizi atrasts) — termins, kuru attiecina nevis uz noteiktu [[minerāls|minerāla]] veidu bet gan uz dažādām [[halcedons|halcedona]] paveidu agregātajām formām. Ahātam ir smalki slāņaina tekstūra, taču ahātiem pieskaita arī halcedonu ar interesantiem, dekoratīviem ieslēgumiem.

== Veidošanās un īpatnības ==
Vairums ahātu sastopami kā apaļas formas [[konkrēcija]]s [[vulkāniskais iezis|vulkāniskajos iežos]] vai senajās [[lava|lavās]]. Tie radušies, [[magma|magmā]] koncentrējoties gāzveida vielām dobumu ([[kaverna|kavernu]]) veidā. Pēc tam, magmai atdziestot, kaverna lēnām tiek aizpildīta ar halcedona masu, veidojot plānus koncentriskus slānīšus — šī masa tad arī ir ahāts. Šos silikātus uz kavernu atgādā pārkarsēts ūdens-silikātu šķīdums, nereti zem liela spiediena. Laika gaitā nedaudz mainoties šī šķīduma sastāvam, mainās arī slānīšu sastāvs. Šādi, piemēram, var mīties halcedona un kvarca strukturālās varietātes — [[kvarcīns|kvarcīna]] (lutecīna) joslas. Ahāta šķērsgriezumā šie plānie slānīši ir redzami kā labi izturētas josliņas. Šāds ahāts tiek saukts par '''joslaino ahātu'''. Kamēr iezis vēl ir [[viskozitāte|viskozs]], kavernas var apvienoties, veidojot sevišķi liela izmēra dobumus, kuros savukārt var veidoties neparasti lieli ahāta gabali. Lielisks šāda milzu ahāta piemērs ir kāda ar [[ametists|ametista]] kristāliem izklāta 35 tonnas smaga [[žeoda]] no [[Brazīlija]]s, kura tika demonstrēta Dīseldorfas izstādē [[1902]]. gadā. Vislielākais ahāta izstrādājums atrodas kādā [[Vīne]]s muzejā — tas ir plakans trauks ar 75 cm diametru.

Pirmais kavernas nogulu slānis, ko dēvē par ahāta "ādu", parasti ir tumši zaļgana minerālviela, piemēram, [[celadonīts]], [[delesīts]]. Šis slānis satur daudz [[dzelzs]], kas, visdrīzāk, cēlusies, šķīstot apkārtējā iezī esošajam [[augīts|augītam]]. Ja žeoda nokļūst atmosfēras ietekmē, ārējais slānis var "aprūsēt" — pārvērsties par [[limonīts|limonītu]]. Ahāts var izskatīties pēc ārēji nepievilcīga, parasta tumša akmens un tikai pāršķeļot to, atklājas krāšņā ahāta tekstūra. Nereti ahātam ir tukšs vidus — kaverna nav paspējušas piepildīties. Šādā gadījumā iekšējais slānis sastāv no kristāliska kvarca — bieži vien ametista, veidojot skaistus kristālus, kas ar virsotnēm vērsti pret kavernas centru. Šādus ahātus sauc par '''[[žeoda|žeodām]]'''.

Ahāti ir ļoti noturīgi pret [[dēdēšana|dēdēšanu]] un saglabājas kā [[olis|oļi]] augsnē, upju gultnēs, piekrastē. Ahātus atrod daudzviet pasaulē. Ahātu plaši izmanto rotājumiem. Ahātu izmanto arī precīzo iekārtu būvē — no tā gatavo [[piesta|piestiņas]] analītiskās ķīmijas eksperimentiem, pulksteņu zobratu asu turētājus u.c.

== Ahāta paveidi ==
* '''Acu ahāts''' — lodveida, atgādina aci;
* '''Aprikožu ahāts''' — sārtas krāsas ahāts;
* '''Botsvānas ahāts''' — izcilas kvalitātes skaists ahāts, nereti ar "aci" ahāta slīpējuma centrā;
* '''Cauruļu ahāts''' — ahātu veidojošais šķīdums ir sacietējis, plūstot caur šauru, apaļu kanālu;
* '''Cietokšņa ahāts''' — ahāta slānīši ir nobīdījušies un šķērsgriezumā atgādina cietokšņa sienu drupas;
* '''Čūskādas ahāts''' — agregāti ar čūskas ādas rakstu;
* '''Dendrītu ahāts''' — ahāta masā papardēm līdzīgi [[dendrīts|dendrīti]] — raksturīgi [[mangāns|mangāna]] un [[dzelzs]] oksīdu ieslēgumi
* '''Enhidro''' — ahāta lodīte, kurā iekšā vēl ir šķidrums;
* '''Kellervaldes ahāts''' — tumši sarkans ahāts, ko atrod [[Vācija|Vācijā]], [[Hesene|Hesenē]], Kellervaldes apgabalā;
* '''Koka ahāts''' ("atlējumu ahāts") — ar ahātu aizstāts pārakmeņots koks;
* '''Koraļļu ahāts''' — ar ahātu aizstāts koraļļa pārakmeņojums;
* '''Mākoņu ahāts''' — ahāts ar mākoņu formas joslām;
* '''[[Onikss]]''' — ahāts ar baltām un melnām joslām:
** '''[[Sardonikss]]''' — melnas, sarkanbrūnas un baltas joslas;
* '''Skolecīta ahāts''' — [[skolecīts|Skolecīta]] [[pseidomorfoze]];
* '''Sūnu ahāts''' — gaišajā ahāta virsmā ir sūnām līdzīgi zaļganpelēki mangāna minerālu dendrīti;
* '''Turitellu ahāts''' — ar ahātu aizstāti organismu ([[gliemji]] vai [[gliemeži]]) pārakmeņojumi, atrod [[Amerikas Savienotās Valstis|ASV]], [[Vaiominga]]s, [[Jūta]]s un [[Kolorādo]] štatos;
* '''Uguns ahāts''' — ahāts ar iekšēju atstarošanās efektu, līdzīgi [[opāls|opālam]];
* '''Varavīksnes ahāts''' — ahātu veidojošie slānīši ir tik plāni, ka skatoties cauri plānslīpējumam, redzams [[Ņūtona gredzeni|Ņūtona gredzenu]] optiskais efekts;
* '''Zvaigžņu ahāts''' — neregulāras formas žeodas ir gandrīz pilnībā aizpildītas — šķērsgriezumā iegūst starainu, visbiežāk — piecstarainu formu.

== Manipulācijas ar ahātu ==
[[Attēls:Mortar_achat_hg.jpg|thumb|300px|Ahāta piestiņa]]
14. gadsimta pirmajā pusē sāka attīstīties ahāta mākslīgas iekrāsošanas paņēmieni, gan to karsējot, gan arī lietojot ķīmiskas vielas un dabiskus produktus. Dažādajiem ahāta slānīšiem piemīt atšķirīga porainība — dažādajiem slānīšiem ir atšķirīga spēja uzsūkt šķidrumu. Piemēram, lielākā daļa pārdošanā esošo oniksa [[kameja|kameju]] ir mākslīgi iekrāsotas.

Lai iekrāsotu ahātu, to 2—3 nedēļas tur siltā medus vai cukura šķīdumā un pēc tam vāra koncentrētā [[sērskābe|sērskābē]]. Pēc parauga izžāvēšanas tas tiek slīpēts, turēts vienu dienu eļļā un nomazgāts ar ūdeni, kurā iebērtas klijas. Slānīši, kuros iekļuvis medus, kas sērskābes ietekmē pārogļojies, attiecīgi iekrāsojas pelēki, brūni vai melni, kamēr šķidrumu necaurlaidīgie slānīši kļūst vēl gaišāki. Ar dažādu ķimikāliju palīdzību var iegūt dažādas krāsas ahātus.

Šādā veidā tika iegūti ļoti pievilcīgi ahāti, un tas veicināja ahāta apstrādes rūpniecības uzplaukumu gan [[Eiropa|Eiropā]], gan arī citur ([[Urugvaja]]). Lielākie Eiropas ahāta apstrādes centri 14. gadsimta beigās atradās [[Vācija|Vācijā]] (Idaroberšteina) un [[Francija|Francijā]] ([[Parīze]]).

Viltotu ahāta krāsu ar mikroskopa palīdzību var noteikt [[gemologs]]. Dabisks ahāts nekad nebūs kobaltzilā, violetā, vēsi sārtā krāsā.

== Vēsturē un folklorā ==
Jau [[Senā Ēģipte|Senajā Ēģiptē]], ap 1000. gadus pirms Kristus no ahāta izgatavoja zīmogus, gredzenus, traukus.[[Islāms]] ahātu uzskata par ļoti vērtīgu akmeni. Piemēram, uzskata, ka ahāta gredzena nēsātājs ir pasargāts no dažādām nelaimēm un viņam garantēts ilgs mūžs. Persiešu [[mags|magi]] arī šo akmeni vērtēja ļoti augstu. Citās kultūrās uzskata, ka ahāts ([[suspensija]]s veidā, sajaukts ar ūdeni) pasargā no [[skorpions|skorpiona]] un [[čūska]]s dzēliena, nomierina prātu, novērš [[slimība]]s, aptur un nomierina [[Pērkons (dabas parādība)|pērkonu]], nodrošina pie varas esošo labvēlību un nes uzvaru pār ienaidniekiem. Viduslaikos ahātu uzskatīja par amatniecības meistaru [[talismans|talismanu]].

No ahāta nereti izgatavoja acis skulptūrām un uzskatīja, ka šādas skulptūras atvaira tumšos spēkus.

{{autoritatīvā vadība}}

[[Kategorija:Kvarca paveidi]]
[[Kategorija:Dārgakmeņi]]
[[Kategorija:Mineraloīdi]]