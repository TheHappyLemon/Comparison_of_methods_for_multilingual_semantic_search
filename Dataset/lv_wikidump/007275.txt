{{BioTakso infokaste
|           attēls = Gasterosteus aculeatus.jpg
|           valsts = Animalia
|        valsts_lv = Dzīvnieki
|             tips = Chordata
|          tips_lv = Hordaiņi
|            klase = Actinopteri
|         klase_lv = Starspures
|         divīzija = Acanthopterygii
|      divīzija_lv = Dzelkņstarzivis
|            kārta = Perciformes
|         kārta_lv = Asarveidīgās
|           dzimta = Gasterosteidae
|        dzimta_lv = Stagaru dzimta
|            ģints = Gasterosteus
|         ģints_lv = Stagari 
|             suga = Gasterosteus aculeatus
|          suga_lv = Trīsadatu stagars
|         binomial = Gasterosteus aculeatus <small>([[Linnaeus]], 1758)</small>
}}
'''Trīsadatu stagars''' jeb '''kazrags''' (''Gasterosteus aculeatus'') ir [[saldūdens]] vai [[jūra]]s zivju suga, kas izplatīta lielā daļā [[Eiropa]]s, [[Āzija|Ziemeļāzijas]] un [[Ziemeļamerika]]s, iekšzemē un jūru piekrastēs.<ref name=fish/> 

Trīsadatu stagars tiek zvejots arī komerciāli, lai izgatavotu [[zivis|zivju]] barību un zivju [[eļļa|eļļu]], bet visparastākais trīsadatu stagaru pielietojums ir zinātniskajās laboratorijās.<ref name=fish/> Baltijas jūrā nozvejo 4000—8000 [[tonna|t]] gadā.<ref name=lat/> 

== Izplatība ==
[[Attēls:Three-spined_stickleback_(Gasterosteus_aculeatus).jpg|thumb|left|220px|Trīsadatu stagars mājo gan jūrā, gan saldūdens tilpēs]]
[[Attēls:Stickleback_Gasterosteus_aculeatus_2.jpg|thumb|220px|left|Katram muguras dzelonim aizmugurē ir neliela spuras membrāna]]
Trīsadatu stagaram ir plašs izplatības areāls [[ziemeļu puslode]]s [[arktika|arktiskajos]] un [[mērenā josla|mērenajos]] ūdeņos: upēs, ar jūru saistītos ezeros, upju grīvās un jūru piekrastēs līdz 100 m dziļumā. Dienvidos areāls sasniedz [[Melnā jūra|Melno jūru]], [[Itālija]]s dienvidus, [[Pireneju pussala|Pireneju pussalu]], [[Ziemeļāfrika|Ziemeļāfriku]], [[Austrumāzija|Austrumāzijā]] [[Japāna]]s ziemeļus (35° paralēli), bet Ziemeļamerikā līdz 30—32° ziemeļu paralēlei. Sastopams arī [[Grenlande|Grenlandē]].<ref name=fish>[https://www.fishbase.se/summary/Gasterosteus-aculeatus+aculeatus.html Fish Base: Gasterosteus aculeatus  Linnaeus, 1758]</ref>

== Latvijā un Baltijas jūrā ==
[[Latvija|Latvijā]] trīsadatu stagars sastopams [[jūra]]s piekrastē un ar jūru savienotos saldūdeņos — [[upe|upēs]], ūdenskrātuvēs un piejūras [[ezers|ezeros]] (piemēram, [[Alūksnes ezers|Alūksnes]], [[Puzes ezers|Puzes]] un [[Usmas ezers|Usmas]] ezeros). [[Baltijas jūra|Baltijas jūrā]] galvenokārt sastopams [[ūdens]] virsējos slāņos un piekrastē līdz 2—3 [[metrs|m]] dziļumā. Atsevišķi īpatņi konstatēti arī jūras centrālajā daļā līdz pat 70 m dziļumā.<ref name=lat>[https://www.latvijasdaba.lv/zivis/gasterosteus-aculeatus-l/ Latvijas daba: Trīsadatu stagars]</ref> Trīsadatu stagars īpaši bieži sastopams [[Rīgas līcis|Rīgas līča]] [[Kurzeme]]s piekrastē.<ref name=dzi/>

== Izskats ==
Trīsadatu stagars ir neliela zivtiņa. Ķermeņa garums līdz 12 [[centimetrs|cm]], svars līdz 8 [[grams|g]]. Latvijā trīsadatu stagari ir mazāki, ķermeņa garums līdz 8 cm, svars līdz 4 g.<ref name=lat/> Ķermenis trīsadatu stagaram ir samērā augsts, no sāniem saplacināts. [[Mute]] ar sīkiem [[zobi]]em, vērsta nedaudz uz augšu. Uz sāniem 0—37 kaula plātnītes, [[zvīņas|zvīņu]] nav. Uz muguras nosacīti divas [[spura]]s, no kurām pirmā sastāv no 2—5 atsevišķiem dzeloņiem, otrai spurai ir 10—14 mīksti stari.<ref name=fish/><ref name=lat/> Katram atsevišķajam dzelonim aizmugurē pievienota neliela spuras membrāna. Anālai spurai viens ass, atsevišķi stāvošs dzelonis, 7—11 mīksti stari, vēdera spurai viens ass dzelonis, viens mazs, mīksts stars. Sānu līnija ar ļoti sīkām porām.<ref name=fish/> Salīdzinot ar [[deviņadatu stagars|deviņadatu stagaru]], trīsadatu stagaram ķermenis augstāks, uz sāniem izteiktākas un pēc skaita vairāk kaula plātnītes.<ref name=dzi>[https://dziedava.lv/daba/izveleta_daba.php?fdzv=1039&ftips1=155&parsk Dziedava: Trīsadatu stagars]</ref>

Pēcriesta tērpā trīsadatu stagars izskatās sudrabains ar tumšāku muguru: mugura zaļganpelēka, zilganpelēka vai zaļganbrūna, sāni un vēders sudrabaini. Uz vēdera spurām samērā bieži var būt tumši raibumi.<ref name=fish/><ref name=lat/><ref name=dzi/> Dažas izolētas trīsadatu stagaru populācijas melnas.<ref name=fish/> Riesta tērpā trīsadatu stagars ir ļoti krāšņs (izņemot melno morfu): [[mātīte|mātītēm]] uz sāniem izveidojas 8—9 tumšas šķērssvītras; [[tēviņš|tēviņiem]] ķermenis kļūst koši [[smaragds|smaragdzaļš]], [[vēders]] un daļēji arī sāni [[sarkanā krāsa|sarkani]] vai [[oranžā krāsa|oranžs]], [[acs]] varavīksnene [[zilā krāsa|zila]] vai [[zaļā krāsa|zaļa]].<ref name=fish/><ref name=lat/><ref name=dzi/> 

== Īpašības ==
[[Attēls:GasterosteusAculeatusMaleHead.JPG|thumb|200px|Trīsadatu stagara tēviņš riesta laikā]]
[[Attēls:Pulmarüüs_isane_ogalik.JPG|thumb|200px|Riesta laikā tēviņš kļūst ļoti krāšņs, iegūstot koši sarkanu vēderu un zilas acis]]
Trīsadatu stagars saldūdeņos vislabprātāk apdzīvo nelielas upītes, bet mājo arī lielās upēs un ezeros, jūrā sastopams krasta tuvumā.<ref name=fish/> Saldūdeņos parasti uzturas nelielos bariņos, bet jūrā veido lielus barus, īpaši nārsta laikā.<ref name=lat/> Apdzīvo seklas, ar augiem bagātas vietas, uzturoties virs dūņām vai smiltīm. Mazuļi slēpjas starp peldošiem augu gabaliņiem.<ref name=fish/>

== Barība ==
Trīsadatu stagars barojas ar [[planktons|planktonu]], [[tārpi]]em, [[vēžveidīgie|vēžveidīgajiem]], ūdens [[kukaiņi]]em un to kāpuriem, zivju [[kāpuri]]em, ikriem un nelielām zivtiņām.<ref name=fish/><ref name=lat/> Trīsadatu stagars barojas arī ar savas sugas mazuļiem.<ref name=fish/>

== Vairošanās ==
Trīsadatu stagaram dzimumgatavība iestājas 1—4 gadu vecumā, sasniedzot 3—5 cm garumu, Latvijā 4—5 cm.<ref name=lat/> Pirms nārsta tēviņš kļūst ļoti teritoriāls un agresīvs. Uz grunts no [[augi]]em tas veido tuneļveida [[ligzda|ligzdu]], to sastiprinot kopā ar [[olbaltumviela|olbaltumvielu]], ko izdala [[nieres]]. Kad ligzda pabeigta, tas ar [[riests|riesta]] deju (zigzag kustību kombinācija) aicina mātīti. Ja mātīte atsaucas tēviņa aicinājuma, tā dodas uz ligzdu, kuras ieeju tēviņš norāda, nostājoties ar galvu uz leju kā rādītāju. Kad mātīte ir iznērsusi ikrus, tēviņš to vedina laukā no ligzdas. Tikai pēc tam tēviņš atgriežas un apaugļo ikrus, bet tēviņš var izvēlēties aicināt vēl kādu mātīti, tad ikru apaugļošana notiek tikai pēc otrās ikru iznēršanas. Arī mātīte pēc vairākām dienām var nērst ikrus cita tēviņa vai iepriekšējā tēviņa ligzdā. Tēviņš apsargā ligzdu un ventilē gan ikrus, gan kāpurus, pastiprinot [[skābeklis|skābekļa]] pieplūdi.<ref name=fish/>

Trīsadatu stagari nārsto no marta līdz augustam, Latvijā no maija līdz jūnijam, kad ūdens [[temperatūra]] ir 7—26 °C no 4 cm līdz 1 m dziļumā. Raksturīgs porciju nārsts 3—7 piegājienos, kas ilgst apmēram 2 mēnešus. Mātītes auglība 30—1950 [[ikri|ikru]]. Vienā ligzdā 1—3 mātītes iznērš 0,1—4000 ikrus. To attīstība ilgst 4—27 dienas, atkarībā no ūdens siltuma. Kad mazuļi sāk brīvi peldēt, tēviņš var veidot jaunu ligzdu.<ref name=lat/> Pēc nārsta daudzi īpatņi, zaudējuši visus spēkus, iet bojā, īpaši jūrā dzīvojošie, tāpēc nereti atrodami izskaloti krastā. Saldūdens populāciju tēviņi spēj atkārtot vairākus vairošanās ciklus viena gada laikā vai pat vairākus gadus pēc kārtas.<ref name=fish/><ref name=dzi/> Kopumā trīsadatu stagars sasniedz 6—8 gadu vecumu.<ref name=fish/><ref name=lat/>

== Atsauces ==
{{atsauces}}

== Ārējās saites ==
*[https://www.usmasezers.lv/zivs/trisadatu-stagars/ Trīsadatu stagars Usmas ezerā]
*[https://www.iucnredlist.org/species/8951/76576912 IUCN: Threespined Stickleback]
*[https://nas.er.usgs.gov/queries/factsheet.aspx?SpeciesID=702 USGS: Gasterosteus aculeatus Linnaeus, 1758]
*[https://animaldiversity.org/accounts/Gasterosteus_aculeatus/ ADW: Gasterosteus aculeatus]


[[Kategorija:Stagari]]
[[Kategorija:Latvijas zivis]]
[[Kategorija:Eiropas zivis]]
[[Kategorija:Āzijas zivis]]
[[Kategorija:Baltijas jūras fauna]]
[[Kategorija:Atlantijas okeāna fauna]]
[[Kategorija:Klusā okeāna fauna]]
[[Kategorija:Grenlandes fauna]]

{{autoritatīvā vadība}}