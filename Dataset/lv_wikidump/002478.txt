'''Simbolisms''' (no {{val|grc|σύμβολον}} (''súmbolon'') — 'zīme') bija modernistiskās mākslas virziens 19. gs. otrajā pusē un 20. gadsimta sākumā. Simbolisms aptver [[literatūra|literatūru]], [[glezniecība|glezniecību]], [[tēlniecība|tēlniecību]], tas ietekmējis arī [[mūzika|mūziku]].

== Simbolisms literatūrā ==

=== Vēsture ===
[[Attēls:Netsurf17 - Paul Verlaine.png|right|frame| Viens no simbolisma pamatlicējiem — Pols Verlēns]]
Simbolisms sākotnēji radās [[Francija|Francijā]] 19. gs. 70.-80. gados kā noliedzoša reakcija uz tolaik dominējošo [[reālisms|reālismu]] un [[naturālisms|naturālismu]]. Simbolisma pirmsākumi franču [[dzeja|dzejā]] meklējami jau [[Šarls Bodlērs|Šarla Bodlēra]] (1821—1867) daiļradē, it īpaši krājumā "[[Ļaunuma puķes]]" (1857), kur laikmetam neraksturīgi skartas seksualitātes, nāves, grēka, ļaunuma, melu un citas tēmas. Tāpat par vienu no simbolisma priekštečiem uzskata amerikāņu autoru [[Edgars Alans Po|Edgaru Alanu Po]] (1809—1849), no kura ietekmējies un kura darbus savā laikā tulkojis arī Bodlērs. Vēlākai simbolisma attīstībai neapšaubāmi izcili svarīga nozīme ir vācu filosofa [[Frīdrihs Nīče|Frīdriha Nīčes]] (1844—1900) darbiem un uzskatiem.

1886. gadā Parīzes laikrakstā ''Le Figaro'' dzejnieks [[Žans Moreass]] publicējis simbolisma manifestu, kur uzsvēris, ka mākslas augstākais uzdevums ir ar [[simbols|simbolu]] starpniecību atklāt ikdienišķajai pieredzei slēpto ideālo ([[ideja|ideju]]) pasauli.

Spilgti un mākslinieciski ļoti augstvērtīgi simbolisms izveidojās un attīstījās 19. gs. beigās [[Krievija|Krievijā]], galvenokārt lielā franču simbolisma ietekmē. Krievu simbolisma izveidē liela loma bija dzejniekam [[Valērijs Brjusovs|Valērijam Brjusovam]], kurš 1894.-95. gadā izdeva antoloģiju "Krievu simbolisti", kurā, maskējoties zem dažādiem pseidonīmiem, publicēja it kā daudzu jaunu dzejnieku — simbolistu darbus.

Simbolisms uzskatāms, iespējams, pat par pašu ietekmīgāko modernisma literatūras sākotnes virzienu.

=== Nozīmīgākie autori ===
Literatūras vēsturē plašākie un nozīmīgākie ir divi simbolisma nacionālie virzieni — franču un krievu. Kā jau minēts, sākotnēji simbolisms izveidojas franču literatūrā. Par nozīmīgākajiem franču simbolistiem uzskatāmi Šarls Bodlērs, [[Pols Verlēns]], [[Stefans Malarmē]], [[Pols Valerī]], [[Arturs Rembo]], [[Lotreamons]]. Kā nozīmīgākie krievu simbolisti minami Valērijs Brjusovs, [[Dmitrijs Merežkovskis]], [[Vladimirs Solovjovs]], [[Konstantīns Baļmonts]], [[Fjodors Sologubs]], [[Aleksandrs Bloks]], [[Andrejs Belijs]], [[Zinaīda Hipiusa]], [[Vjačeslavs Ivanovs]].
Kā izcili simbolisti pasaules literatūras vēsturē minami austrieši [[Rainers Marija Rilke]] un [[Hugo fon Hofmanstāls]], vācietis [[Stefans George]], beļģi [[Moriss Meterlinks]] un [[Pols Verharns]], polis [[Staņislavs Pšibiševskis]], daļēji arī anglis [[Oskars Vailds]].

=== Raksturojums ===
Simbolisms pieder pie romantiskā poētiskā tipa, akcentējot intuitīvo, ne loģisko pasaules izziņu. Galvenā simbolisma iezīme ir uzskats, ka literatūrai (pamatā — dzejai) jāatklāj kādas augstākas, transcendentas pasaules esamība, kas manifestējas dažādos daudznozīmīgos, grūti tveramos un analizējamos tēlos — simbolos. (Sal. ar [[Platons|Platona]] filosofiskajiem uzskatiem.) Simbols — simbolistu uzskatā — ir mīta sastāvdaļa, kura, pat atrauta no veselā, t.i. no mīta, saglabā atmiņu par šo veselumu. Simboli kā vārdi, bet mīti kā to savirknējums veselās frāzēs — tekstos. No šejienes simbolisma dzejā bagātīgā reminiscenču poētika (zīme aizstāj veselu situāciju vai veselu tekstu). Mīts kļūst par universālo atslēgu, šifru, ar ko var atminēt pasaules dziļāko būtību, izprast tagadnē notiekošā sakrālo nozīmi un jēgu (neomītisms). Simbolisms bieži deklarē mākslu kā būtībā pravietisku, māksliniekam piešķirot priestera, pareģa u.tml. lomu. Zīmīgi, ka daudzi simbolisti runā par mākslu kā [[reliģija|reliģiju]]. Tradicionāli šī "augstākā pasaule, realitāte" nozīmē tradicionālo [[romantisms|romantisma]] opozīciju (labs — ļauns, garīgs — fizisks, ideāls — materiāls, skaists — neglīts u.c.) pārvarēšanu un sintēzi. Šeit liela nozīme Nīčes [[filozofija]]i.

Simbolisms pievēršas fiziskajai pasaulei kā augstāku spēku atklājējai, jutekliskai pasaules izjūtai, dziņām un kaislībām, aktualizē nakts [[estētika|estētiku]], savā ziņā daļa simbolistu reabilitē ļaunumu. Simbolismam nozīmīgs ir [[mīts]] un mītiskais, ne-racionālais, fantastiskais. Simbolisms izceļas arī kā [[kultūra]]s mantojuma vērtētājs un kritizētājs; simbolisms ir izteikti intelektuāls virziens, tas aktualizē romantisma priekšstatos radušos elitārās mākslas koncepciju.

Dzejā simbolisti īpašu uzmanību pievērsa tās [[Dzejas forma|formai]], tādēļ literatūrzinātnes un literatūras vēstures tradīcijā simbolisma dzeja, bieži pārspīlējot, raksturota kā izteikti formālistiska. Lai gan nevar noliegt tiešām lielo formas nozīmi simbolisma dzejā (no kā izriet, piemēram, tās īpašā muzikalitāte), jāatzīst, ka ne mazāk būtisks ir saturiskais aspekts.

=== Simbolisms latviešu literatūrā ===
Latviešu literatūrā simbolisms grūti nošķirams no [[neoromantisms|neoromantisma]] un citiem 20. gs. sākuma latviešu [[modernisms|modernisma]] novirzieniem un strāvojumiem. Latviešu simbolisms nesaraujami saistīts ar tā saukto [[dekadence (māksla)|dekadences]] kustību un tās "tēvu" un sākotnējo vadoni [[Viktors Eglītis|Viktoru Eglīti]]. Tomēr simbolisma pirmsākumi latviešu literatūrā meklējami [[Jānis Poruks|Jāņa Poruka]] daiļrades modernistiskajā daļā (īsais [[proza]]s darbs "Čūskas", filosofiskā [[poēma]] "Nebijušais un divi vientuļi"). Par izcili spožu un mākslinieciski ļoti augstvērtīgu simbolisma dzejas paraugu uzskatāms [[Edvarts Virza|Edvarta Virzas]] krājums "[[Biķeris]]" (1907). Simbolisma literatūru pārstāv arī Viktora Eglīša 1907. gada dzejas krājums "Elēģijas", kas tomēr ne tuvu nesasniedz Virzas dzejas līmeni. Atsevišķi kā savdabīgs simbolisma pārstāvis būtu jāmin [[Rainis]] (piemēram, viņa poēma "[[Ave sol! (poēma)|Ave sol!]]"). Tāpat arī [[Fricis Bārda]] ar lielu daļu savas daiļrades būtu uzskatāms par simbolistu, tiesa, īpatnu, dzejā Rilkem tuvojošos autoru. Simbolisma ietekme atrodama arī [[Jānis Akuraters|Jāņa Akuratera]], [[Vilis Plūdonis|Viļa Plūdoņa]], [[Kārlis Štrāls|Kārļa Štrāla]], [[Haralds Eldgasts|Haralda Eldgasta]] un citu autoru darbos.

Latviešu simbolisms veidojas spēcīgā krievu literatūras ietekmē (Brjusovs, Baļmonts u.c.), taču neapšaubāmi liela nozīme ir arī tulkojumiem no franču un vācu valodām (Meterlinks, Verlēns, Pšibiševskis u.c.). Grūti pārvērtējama nozīme Frīdriha Nīčes filosofijai, it īpaši Viļa Plūdoņa meistarīgi tulkotajam un jau 1908. gadā izdotajam darbam "[[Tā runāja Zaratustra]]". Lielu ietekmi atstāj arī norvēģu [[Henriks Ibsens|Henrika Ibsena]] un [[Knuts Hamsuns|Knuta Hamsuna]] daiļrade.

== Simbolisms mākslā ==
[[Attēls:Portrait of Violette Heyman - Odilon Redon (Cleveland Art Museum).jpg|thumb|200px|Odilona Redona glezna "Violetas Heimanes portrets" (1910)]]
Arī mākslā simbolisms kā virziens radās 19. gs. otrajā pusē. Simbolisma pirmsākumi meklējami [[Viljams Bleiks|Viljama Bleika]] (1757—1827), [[Džovanni Piranezi]] (1720—78), [[Johans Heinrihs Fisli|Johana Heinriha Fisli]] (1741—1825), [[Fransisko Goja]]s (1746—1828), [[Kaspars Dāvids Frīdrihs|Kaspara Dāvida Frīdriha]] darbos. Simbolisms pievērsās mākslinieka un cilvēka vispār iekšējās dzīves atklāsmei, mistiskajam, noslēpumainajam un mītiskajam, nāvei un iznīcībai.
Kā izcilākie mākslinieki — simbolisti minami šveicietis [[Arnolds Bēklins]], vācietis [[Francis fon Štuks]], austrietis [[Gustavs Klimts]], francūži [[Gistavs Moro]] un [[Odilons Redons]]; tēlniecībā par simbolisma pārstāvi dažkārt tiek uzskatīts francūzis [[Ogists Rodēns]].

== Citāti ==
* "Saule par sevi ir tumšs attēls, un gaisma ir Dieva ēna." (Neoplatoniķis sers [[Tomass Brauns]])

* "Ir daba templis, kur no dzīviem pīlāriem

:Redz dažreiz neizprastus vārdus kupli zeļam.

:Starp simboliem tur cilvēks mūžam ceļo,

:Un maigām acīm ilgi viņā raugās tie..."
:([[Šarls Bodlērs]])

== Ārējās saites ==
* [https://web.archive.org/web/20110615011440/http://www.artchive.com/ftp_site.htm Simbolisma māksla]
* [http://satori.lv/?src=raksts&ho=K&st=5&item=147 Rainera Marijas Rilkes dzeja portālā Satori.lv]
* [http://satori.lv/?src=raksts&ho=K&st=5&item=327 Artura Rembo darbs "Strādnieki. Metropolitēns. Demokrātija." portālā Satori.lv]
* [http://satori.lv/?src=raksts&ho=K&st=5&item=165 Pola Valerī "Kapsēta pie jūras" portālā Satori.lv]
* [https://web.archive.org/web/20141218051833/http://rainer-maria-rilke.de/ Rainera Marijas Rilkes dzeja vācu valodā]

{{avangards}}
{{modernisms}}

{{autoritatīvā vadība}}

[[Kategorija:Mākslas virzieni|Simbolisms]]
[[Kategorija:Literatūras virzieni|Simbolisms]]