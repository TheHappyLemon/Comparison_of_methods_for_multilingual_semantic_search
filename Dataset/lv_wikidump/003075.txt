{{Latvijas vēsture}}
'''Jaunā strāva''' bija [[latvieši|latviešu]] [[inteliģence]]s kustība 19. gadsimta beigās, kas izplatīja jaunu virzienu [[domāšana|domāšanā]] un pasaules uztverē, aizstāvēja [[Demokrātija|demokrātiskas]] un [[Sociālisms|sociālistiskas]] idejas. Jaunās strāvas pazīstamākie dalībnieki bija [[Pauls Dauge]], [[Jānis Jansons-Brauns]], [[Rainis|Jānis Pliekšāns]], [[Fricis Roziņš]], [[Pēteris Stučka]], [[Miķelis Valters]], [[Elza Rozenberga]], [[Dāvids Bundža]].<ref>{{Tīmekļa atsauce|url=https://vesture.eu/Jaun%C4%81_str%C4%81va|title=Jaunā strāva|publisher=vesture.eu}}</ref>

== Jaunās strāvas izplatīšanās iemesli ==
1880. gadu beigās un 1890. gadu sākumā latviešu tautā sāka izplatīties jauns kultūras virziens, ko sauca par "Jauno strāvu". Šī virziena piekritēji jeb '''jaunstrāvnieki''' sludināja mācības, kas ievērojami atšķīrās no iepriekšējo [[Pirmā atmoda|Atmodas]] darbinieku idejām. "Jaunās strāvas" izplatīšanos veicināja izmaiņas sabiedrības struktūrā, kas bija saistītas ar strauju pilsētnieku skaita, rūpniecības un tirdzniecības pieaugumu. Savukārt Atmodas darbinieku aktivitātes pierima sakarā ar [[Aleksandrs III Romanovs|Aleksandra III]] veicināto [[Baltijas pārkrievošana|pārkrievošanas politiku]] un Rietumu ideju arvien lielāko ietekmi.

== Jaunās strāvas ideju saturs ==
Jaunās strāvas idejas parādījās vispirms latviešu [[daiļliteratūra]]s dažādo virzienu kritiska novērtējumā. [[Rietumeiropa]]s literatūrā toreiz bija izplatījies [[reālisms|reālisma]] virziens, tas vairāk centās tagadnes dzīvi patiesi (reāli) attēlot. Šo virzienu jaunstrāvnieki gribēja nostiprināt arī latviešu literatūrā.

Viens no pirmajiem reālisma sludinātājiem latviešu literatūrā bija [[Teodors Zeiferts]] (1865—1929). Apskatīdams 1888. gada "Austrumā" [[Jēkabs Jūsmiņš|Lautenbaha-Jūsmiņa]] dzeju, Zeiferts pārmeta viņam, ka tas savā dzejā pārāk cieši atbalstoties uz tautas gara mantām. Zeiferts prasīja, ka [[dzeja]]i jābūt dzīvā sakarā ar savu laiku un jāstāv uz tagadnes pamatiem. Reizē ar to viņš gribēja, lai dzeja kalpo zināmiem sabiedriskiem nolūkiem. Vēl asāk līdzšinējo literatūru kritizēja [[Jānis Jansons-Brauns]] 1893. gadā [[Jelgava|Jelgavā]] noturētā priekšlasījumā "Domas par jaunlaiku literatūru". Jansons pārmeta latviešu rakstniekiem, ka viņu darbos īstenība esot attēlota pavirši un nedabiski; viņi nododoties par daudz senatnes un tautas gara mantu cildināšanai; viņu darbos trūkstot nopietnāku ideju utt. Jansons uzaicināja latviešu rakstniekus "pludināt citu tautu varenās, spēcīgās idejas uz mūsu dzimtenes klajumiem un vest tautu pie atziņas un plašākiem uzskatiem".
Sakarā ar literatūras kritiku, jaunstrāvnieki sludināja arī jaunus uzskatus [[ētika|ētikā]]. Viņi mācīja, ka līdzšinējā stingrā (jeb absolūtā) ētika neesot piemērota jaunajiem dzīves apstākļiem, kāpēc tikumiskā dzīvē esot atļaujama lielāka brīvība. Jaunstrāvnieki atzina arī, ka līdzšinējais sievietes stāvoklis sabiedrībā esot pārāk ierobežots un tāpēc prasīja sievietes tiesību paplašināšanu ([[sieviešu emancipācija]]). Jaunstrāvnieki ļoti cildināja zinātni un aicināja iepazīties it sevišķi ar dabas zinātnēm. Tās popularizēdami, viņi sevišķu vērību piegrieza [[darvinisms|darvinismam]].

No filozofiskiem virzieniem jaunstrāvniekiem vistuvāk stāvēja [[materiālisms]], t.i. uzskats, ka visas īstenības pamatā ir [[matērija]]. Sabiedriskās zinātnēs viņi centās latviešus iepazīstināt ar vēsturisko materiālismu, kas visas kultūras dzīves pamatā redz saimniecisko attīstību. Reliģiskos jautājumos liela jaunstrāvnieku daļa bija nonākusi pie [[ateisms|ateisma]].

Deviņdesmito gadu sākumā jaunstrāvnieki galveno vērību sāka piegriezt sociāliem un politiskiem jautājumiem. Liela daļa no viņiem kļuva par [[marksisms|marksisma]] vai [[sociālisms|sociālisma]] piekritējiem.

Sludinādami latviešiem šādus uzskatus, jaunstrāvnieki aicināja viņus vispirms uz nesaudzīgu revolucionāru cīņu pret [[Krievija]]s patvaldību. Apkarojot nacionālismu, jaunstrāvnieku marksisti centās latviešu strādniekus atdalīt no pārējām šķirām, aicinot viņus uz nesaudzīgu cīņu ar tām. Viņi stipri kritizēja tautas kopējos pasākumus (piem., [[Vispārējie latviešu Dziesmu un Deju svētki|vispārējos dziesmu svētkus]]).

== Jaunas strāvas ideju izplatīšanās ==
Jaunās strāvas idejas sākumā atrada vislielāko piekrišanu latviešu inteliģences jaunajā paaudzē, sevišķi tai daļā, kas apmeklēja [[krievi|krievu]] [[augstskola]]s. [[Tērbatas Universitāte]]s studenti 1888. gadā nodibināja literāri zinātnisku biedrību, ko dēvēja par [[Pīpkalonija|Pīpkaloniju]], arī pie Krievijas augstskolām nodibinājās latviešu  studentu pulciņi, kas apsprieda kulturālos, sociālos un politiskos jautājumus jauno ideju garā. Arī pie dažām ģimnāzijām nodibinājās līdzīga rakstura skolnieku pulciņi. Jauno ideju piekritēji sāka tās izplatīt arī plašākās tautas aprindās. Šai nolūkā viņi noturēja biedrībās priekšlasījumus un uzstājās jautājumu izskaidrošanas vakaros. Tāpat savas mācības viņi centās izplatīt ar brošūru un laikrakstu palīdzību. 
[[Tērbata]]s jaunstrāvnieku studenti izdeva trīs rakstu krājumus "[[Pūrs (rakstu krājums)|Pūrs]]" (1891—1893), bet [[Maskava]]s studenti — "Populārzinātnisku rakstu krājumu" (1892). Sevišķi liela loma jaunās strāvas ideju izplatīšanā bija laikrakstam "[[Dienas Lapa]]", kas sāka iznākt 1886. gadā. Sākumā laikraksts darbojās tautiskā garā, bet pēc tam, kad par jaunā laikraksta redaktoru kļuva [[Pēteris Stučka]] un vēlāk [[Rainis]], tas pamazām savu virzienu mainīja. Ar lielu dedzību "Dienas Lapa" nodevās jauno ideju paušanai, visvairāk 1894.—1897. gadā. Šos gadus parasti uzskata par jaunās strāvas ziedu laikiem.

Ilgu laiku jaunstrāvnieki varēja diezgan netraucēti sludināt savas mācības latviešu tautā, jo valdība sākumā nesaprata jaunstrāvnieku ideju opozicionāro raksturu. Marksisma revolucionārās idejas par šķiru cīņu izplatījās arī [[Rīga]]s fabriku strādniekos un dažās fabrikās 1896. un 1897. gadā izcēlās strādnieku [[streiks|streiki]]. Tas pamudināja valdības iestādes piegriezt nopietnāku vērību jaunstrāvnieku darbībai. 1897. gada vasarā notika plašas kratīšanas, apcietināja un vēlāk uz Krievijas vidienes guberņām izsūtīja Pēteri Stučku, Raini un [[Jānis Jansons-Brauns|Jāni Jansonu-Braunu]]. "Dienas Lapu" apturēja uz 8 mēnešiem. Tas bija smags trieciens jaunstrāvniekiem, tomēr jaunās strāvas ideju izplatīšanu tas neaizturēja. Jaunstrāvnieki sāka tagad savas idejas izplatīt nelegālā ceļā.

== Jaunstrāvnieku darbības sekas ==
Ar savu darbību jaunstrāvnieki ienesa lielāku rosību latviešu kultūras dzīvē. Tagad bija spiesti dzīvāk darboties arī tautībnieki, sākot vairāk interesēties par tiem jautājumiem, kurus līdz šim viņi bija gandrīz pilnīgi ignorējuši.

Jaunstrāvnieku devumu vēlāk augsti vērtēja Latvijas sociāldemokrāti un komunisti. Savukārt mūsdienās tiek pausts arī cits viedoklis, ka "Jaunā strāva" ar savu graujošo kritiku un mācībām stipri satricināja latviešu tautas morāles un reliģijas pamatus. Tiek kritizēta marksistu jaunstrāvnieku cīņa pret [[nacionālisms|nacionālismu]] un šķiru cīņas mācība.

== Atsauces ==
{{atsauces}}

== Ārējās saites ==
{{sisterlinks-inline}}
{{Enciklopēdiju ārējās saites}}

[[Kategorija:Sabiedriskās kustības un organizācijas Latvijas teritorijā]]
[[Kategorija:Jaunā strāva]]