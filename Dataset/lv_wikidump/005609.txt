{{cita nozīme|ūdenstilpi|titānu sengrieķu mitoloģijā|Okeāns (mitoloģija)}}
[[Attēls:Whole world - land and oceans 12000.jpg|300px|thumb|Zeme — tumšzilā krāsā okeāni un jūras]]

'''Okeāni''' (no {{val|grc|Ωκεανός}}, ''Ōkeanós'') ir vislielākās ūdenstilpes uz [[Zeme]]s. Aptuveni 71% no Zemes virsmas klāj okeāni. Visos okeānos ir tikai [[sālsūdens]] un vidējā sāls koncentrācija ir 35 [[promile]]s. Bieži vien ar terminu "okeāns" apzīmē visu pasaules okeānu kopumu.
[[Attēls:World ocean map.gif|300px|right|thumb|5 pasaules okeāni]]

Visi pasaules okeāni ir savstarpēji vienoti ar plašām ūdens masām — visus okeānus kopā bieži sauc par [[Pasaules okeāns|Pasaules okeānu]]. Pasaules okeāna sadalījums mazākos okeānos ir balstīts vairāk uz tradīciju nekā uz noteiktām [[ģeogrāfija]]s vai [[ģeoloģija]]s likumsakarībām.

Mazākas okeānu daļas, kuras [[sauszeme]] vairāk vai mazāk nodala no okeāna galvenās platības, sauc par [[jūra|jūrām]] un [[līcis|līčiem]]. Okeāna daļas sašaurinājumu sauc par [[šaurums|šaurumu]]. 

== Okeāni skaitļos ==
[[Attēls:Nau dos Corvos.jpg|300px|thumb|right|Atlantijas okeāns pie Portugāles krastiem]]
* Aizņem 71% no [[Zeme]]s platības
* Platība — 361 000 000 km²
* Tilpums — vairāk kā 1 340 000 000 km³
* Vidējais dziļums — 3 711 metri
* Lielākais dziļums — 10 923 metri<ref>{{Tīmekļa atsauce |url=http://www.rain.org/ocean/ocean-studies-challenger-deep-mariana-trench.html |title=Challenger Deep - the Mariana Trench |access-date={{dat|2006|12|14||bez}} |archive-date={{dat|2006|04|24||bez}} |archive-url=https://web.archive.org/web/20060424000302/http://www.rain.org/ocean/ocean-studies-challenger-deep-mariana-trench.html }}</ref> ([[Marianas dziļvaga]])
* Kopējā [[hidrosfēra]]s masa ir 1,4{{E|21}} kg, kas atbilst 0,023% no Zemes masas.

== Pasaules okeānu saraksts ==
* [[Atlantijas okeāns]]
* [[Dienvidu okeāns]] (izdalīts [[2000. gads|2000]]. gadā pēc [[Starptautiskā hidrogrāfijas organizācija|Starptautiskās hidrogrāfijas organizācijas]] aptaujas un tam sekojošā lēmuma)
* [[Indijas okeāns]]
* [[Klusais okeāns]]
* [[Ziemeļu Ledus okeāns]]
Liela daļa zinātnisko avotu un arī izglītības sistēma bieži saglabā uzskatu, ka ir tikai četri okeāni, tomēr jēdziens "[[Dienvidu okeāns]]" nākotnē visdrīzāk nostiprināsies un tiks lietots aizvien biežāk.

== Okeānu ģeoloģiskā uzbūve ==
[[Attēls:VidusokeaniskaGreda.png|thumb|right|300px|Vidusokeāniskās grēdas šķērsgriezums — šeit veidojas jauna okeāniskā Zemes garoza]]
Okeānu no sauszemes atšķir ne tikai tas, ka to klāj dziļa ūdens slānis. [[Zemes garoza]] zem okeāniem būtiski atšķiras no Zemes garozas zem sauszemes — tāpēc Zemes garozu iedala [[okeāniskā Zemes garoza|okeāniskajā Zemes garozā]] (sima — nosaukums piešķirts, izmantojot galveno veidojošo elementu — [[silīcijs|silīcija]] un [[magnijs|magnija]] — [[ķīmiskais simbols|ķīmiskos simbolus]]) un [[kontinentālā Zemes garoza|kontinentālajā Zemes garozā]] (sials — attiecīgi — silīcijs un [[alumīnijs]]).

Okeāniskā Zemes garoza pēc uzbūves vairāk atbilst vissenākajai Zemes garozai un tā ir vecāka nekā kontinentālā Zemes garoza (aptuveni 4,4 miljardi gadu, savukārt visvecākā kontinentālā Zemes garoza veidojās pirms 3,8—3,9 miljardiem gadu). Okeāniskā Zemes garoza sastāv galvenokārt no [[bazalts|bazalta]] — tumša, blīva ieža, tā ir smagāka nekā kontinentālā Zemes garoza. Zem okeāniem Zemes garoza ir arī plānāka — tās biezums ir 5—10 kilometri.

Okeānu centrālajā daļā bieži atrodas [[vidusokeāniskā grēda|vidusokeāniskās grēdas]] — šajās zonās, [[magma]]i paceļoties no dziļākiem Zemes slāņiem, veidojas jaunā [[Zemes garoza]]. Zemes garoza no vidusokeāniskajām grēdām virzās uz ārpusi — uz kontinentu pusi, lai atkal nogrimtu dziļāk Zemes [[mantija|mantijā]] [[okeāna dziļvaga|okeānu dziļvagās]], kas parasti atrodas tuvāk [[kontinents|kontinentu]] krastiem.

Okeāniskajai Zemes garozai lēnām virzoties no vidusokeāniskās grēdas uz dziļvagu, uz tās virsmas uzkrājas okeānā dzīvojošo [[organisms|organismu]] atliekas un sanesas no sauszemes. Dziļvagās — [[subdukcija]]s zonās šie nogulumi nonāk dziļākos Zemes slāņos un iekļaujas magmā.

== Okeānu izpēte ==
[[Attēls:Ocean gravity map.gif|300px|thumb|Okeānu grunts virsmas karte, izveidota 1995. gadā pēc okeānu ūdens virsmas gravitācijas novirzēm, ASV Nacionālā okeānu un atmosfēras administrācija|left]]
Ar okeānu izpēti nodarbojas īpaša zinātne — [[okeanogrāfija]].

Cilvēki uzsāka pārbraucienus pa okeāna virsmu jau aizvēsturiskajos laikos. Tomēr plašākas zināšanas par okeāniem cilvēki ieguva pēdējā gadsimta laikā, jo sevišķi — pēdējās gadu desmitos. Lielais okeānu dziļums un ar to saistītās tehniskās grūtības ļāva izveidot agrīnas [[tehnoloģija]]s okeāna dzīļu izpētei tikai 1930.—1950. gados un šo tehnoloģiju pilnveide turpinās arī tagad.

Lielāko daļu okeāna gultnes cilvēki vēl nav kartējuši un izpētījuši. [[1995]]. gadā, balstoties uz okeānu ūdens virsmas [[gravitācija]]s novirzēm, tika izveidota Pasaules okeāna gultnes virsmas fiziski-ģeogrāfiskā karte, kas iekļauj zemūdens objektus, kas lielāki par 10 kilometriem.

== Okeānu zonējums ==
Balstoties uz dziļumu un attālumu no krasta, kā arī uz fizisko un bioloģisko raksturlielumu izmaiņām, okeānu var iedalīt zonās pēc dažādiem principiem. Pēc [[gaisma]]s pieejamības okeānu iedala šādi:
* [[Fotiskā zona]] — zona no okeāna virsmas līdz 200 metru dziļumam. Šajā zonā parasti notiek [[fotosintēze]]s process un ir lielākā [[bioloģiskā daudzveidība]].
* [[Afotiskā zona]] — dziļāk par 200 metriem. Organismi afotiskajā zonā ir vai nu atkarīgi no materiāla, kas nogrimis no augstākajiem slāņiem vai arī no citiem resursiem, piemēram, [[hidrotermālais vents|hidrotermālajiem ventiem]].

[[Attēls:OkeanaSlani.png|thumb|300px|Pelaģiskās zonas iedalījums pēc dziļuma]]
Pēc attāluma no sauszemes okeānu iedala šādi:
* [[Pelaģiāle]], pelaģiskā zona — atklāts okeāns, tuvumā gan horizontāli, gan dziļumā nav cietzemes. Pelaģiāle atkarībā no dziļuma iedalās sīkāk:
** [[Epipelaģiāle]], epipelaģiskā zona — fotiskās zonas pelaģiālā daļa
** [[Mezopelaģiāle]], mezopelaģiskā zona — afotiskās zonas pelaģiālās daļas augšējā daļa. Tās apakšējā robeža atrodas pie 10&nbsp;°C [[termoklīne]]s, kas [[tropi|tropos]] atrodas 700 — 1 000 metru dziļumā.
** [[Batipelaģiāle]], batipelaģiskā zona — afotiskās zonas pelaģiālās daļas vidējā daļa. Tā atrodas starp 10&nbsp;°C un 4&nbsp;°C termoklīnēm — starp 700—1 000 metru dziļumu un 2 000—4 000 metru dziļumu.
** [[Abisālpelaģiāle]], abisālpelaģiskā zona — afotiskās zonas pelaģiālā daļa, kas atrodas zem batipelaģiāles līdz 6 000 metru dziļumam.
** [[Hadalpelaģiāle]], hadalpelaģiskā zona — afotiskās zonas pelaģiālā daļa, kas atrodas visdziļāk. Hadalpelaģiāle atrodas okeānu dziļvagās līdz Pasaules okeāna lielākajam dziļumam — 10 923 metriem.

Pelaģiāli iedala arī šādi:
** [[Nerītiskā zona]], nerīts  —okeāna ūdens masa, kas atrodas virs [[kontinentālais šelfs|kontinentālā šelfa]];
** Okeāniskā zona — ūdens masa virs okeāniskās Zemes garozas.
* [[Bentiskā zona]] — okeāna daļa, kas atrodas tuvu tā gultnei. Arī šī zona atkarībā no dziļuma iedalās sīkāk:
** [[Litorālā zona]], litorāle — pārejas zona starp sauszemi un okeānu, starpība starp [[paisums|paisumu]] un [[bēgums|bēgumu]], starp [[ūdens viļņi|viļņa]] uzplūdiem un atplūdiem.
** [[Batiālā zona]] izvietota gar [[kontinentālā nogāze|kontinentālo nogāzi]] un sniedzas līdz aptuveni 4 000 metru dziļumam.
** [[Abisālā zona]] visbiežāk izvietota gar [[abisālais līdzenums|abisālo līdzenumu]] gultni un atrodas 4 000—6 000 metru dziļumā.
** [[Hadālā zona]] izvietota gar okeāna dziļvagu gultni.

== Klimats ==
Pasaules okeāns, pateicoties tā dominējošajai virsmas platībai, lielā mērā nosaka [[klimats|klimatu]] uz Zemes. [[okeāna straume|Okeānu straumes]] spēj izmainīt klimatu arī plašos sauszemes reģionos, pārvietojot tālāk ziemeļos siltas ūdens masas un līdz ar to radot siltāku un mitrāku klimatu ([[Golfa straume]] [[Eiropa|Eiropā]]) vai tieši otrādi — nesot uz tropisko joslu vēsāka ūdens masas, tādējādi piegulošajā sauszemē radot ļoti sausu klimatu ([[Peru straume]] [[Dienvidamerika]]s rietumu piekrastē). [[Antarktīda]]i tuvāk novietotā [[Rietumvēju straume]] ir vienīgā okeānu straume, kas apjož visu Zemi, ietekmējot straumju režīmu arī Atlantijas, Indijas un Klusajā okeānā un nosakot klimatu šajā Dienvidu okeāna reģionā.

Dramatiskākā ar okeānu saistītā klimatiskā [[dabas katastrofa|stihija]] ir [[tropiskais ciklons|tropiskie cikloni]] (viesuļvētras).

== Ekoloģija ==
Okeānos ir ļoti liela [[augs|augu]], [[dzīvnieks|dzīvnieku]] un citu veidu organismu sugu daudzveidība. Lielākajai daļai šo organismu nav radniecīgu sugu uz sauszemes.

== Saimnieciskā nozīme ==
Okeāniem ir pieaugoša nozīme pasaules ekonomikā. Galvenie okeānu izmantošanas veidi:
* Transports — jūras un okeānu transports ir lētākais kravu pārvadāšanas veids un pa okeāniem un jūrām tiek pārvietota lielākā daļa pasaules kravu.
* Zvejniecība.
* [[derīgais izraktenis|Derīgo izrakteņu]] ieguve — okeāniskā zona, kas nav saistīta ar kontinentiem, mūsdienās ir maz apgūta. Toties ļoti liela un aizvien pieaugoša loma derīgo izrakteņu ieguvē ir kontinentālā šelfa zonai, jo sevišķi te esošajām lielajām [[nafta]]s un [[dabasgāze]]s iegulām.

== Pagātnes okeāni ==
[[tektonika|Tektonisko]] procesu rezultātā, pārvietojoties [[kontinents|kontinentiem]] Zemes pagātnē ir eksistējuši citi okeāni. [[Paleoģeogrāfija|Paleoģeogrāfi]] izdala šādus pagātnes okeānus:
* [[Pantalasa]] — milzīgs pasaules okeāns, kas pletās ap [[Pangeja]]s [[superkontinents|superkontinentu]];
* [[Rejiskais okeāns]]
* [[Tētisas okeāns]] — okeāns starp senajiem [[Gondvāna]]s un [[Laurāzija]]s kontinentiem
un citi.

== Okeāni uz citām planētām ==
[[Zeme]] ir vienīgā zināmā planēta, uz kuras virsmas ir [[ūdens]] šķidrā formā. Pastāv iespēja, ka senatnē okeāni bijuši uz [[Neptūns (planēta)|Neptūna]] pavadoņa Tritona. Ļoti iespējams, ka zem bieza ledus slāņa okeāns klāj visu [[Jupiters (planēta)|Jupitera]] pavadoņa [[Eiropa (pavadonis)|Eiropas]] virsmu.

Pastāv iespēja, ka okeāni atrodas uz [[Urāns (planēta)|Urāna]] un Neptūna, taču šo planētu blīvā [[atmosfēra]] un pagaidām nenoskaidrotā iekšējā struktūra neļauj izdarīt noteiktus pieņēmumus. Iespējams, ka [[Marss (planēta)|Marsa]] ziemeļu puslodē arī ilgstoši atradies lielāks ūdens baseins. Lielākais [[Saturns (planēta)|Saturna]] pavadonis Titāns, iespējams, satur ogļūdeņražu ezerus polārajos reģionos, pastāv iespēja, ka zem Titāna ārējās virsmas var atrasties arī ūdens okeāns.

== Ūdens krāsa ==
[[Attēls:LightningVolt Deep Blue Sea.jpg|300px|thumb|Zilā krāsa ūdenī iekļūst dziļāk kā pārējās]]
Tīram ūdenim ir ļoti vāji zila krāsa, kas redzama tikai tad, ja ūdens ir ļoti lielā tilpumā. Ūdens [[molekula|molekulu]] kodoli vāji absorbē gaismas [[spektrs|spektra]] sarkano daļu — šis ir vienīgais zināmais gadījums, kad krāsas dabā ietekmē kodolu, nevis [[elektrons|elektronu]] dinamika.<ref>Braun, C. L. and Smirnov, S. N. (1993) [http://www.dartmouth.edu/~etrnsfer/water.htm Why is water blue?] {{Webarchive|url=https://web.archive.org/web/20190525162353/http://www.dartmouth.edu/~etrnsfer/water.htm |date={{dat|2019|05|25||bez}} }} J. Chem. Edu. 70, 612.</ref> Rezultātā zilā gaisma spēj iespiesties dziļāk ūdenī nekā sarkanā un pārējās krāsas. Debesu atstarošanās okeāna virsmā var dot papildus zilās krāsas efektu, taču tai nav noteicošā nozīme.<ref>[http://amasci.com/miscon/miscon4.html#watclr BAD PHYSICS]</ref>

== Skatīt arī ==
* [[Okeanogrāfija]]
* [[Okeāna dibens]]
* [[Pasaules okeāni un jūras]]
* [[Ūdens planēta]]

== Atsauces ==
{{atsauces}}

== Ārējās saites ==
{{sisterlinks-inline}}
{{enciklopēdiju ārējās saites}}
* [https://web.archive.org/web/20121127134824/http://www.oceano.org/ Okeanogrāfiskais institūts]
* [https://web.archive.org/web/20061128034132/http://iho.shom.fr/ Starptautiskā hidrogrāfijas organizācija]
* [http://www.oceanexplorer.noaa.gov/ Ocean Explorer - okeāna izpētes jaunumi]
* [http://ioc.unesco.org/iocweb/index.php Starpvaldību okeanogrāfiskā komisija UNESCO sastāvā] {{Webarchive|url=https://web.archive.org/web/20061212113943/http://ioc.unesco.org/iocweb/index.php |date={{dat|2006|12|12||bez}} }}
* [http://oceana.org/ Oceana - okeānu aizsardzībai veltīta mājaslapa]
* [http://www.coreocean.org/ Okeanogrāfisko pētījumu un izglītības konsorcijs] {{Webarchive|url=https://web.archive.org/web/20071231201143/http://www.coreocean.org/ |date={{dat|2007|12|31||bez}} }}
* [http://www.coml.org/ Jūras dzīvības reģistrs - jūras biologu apvienotā mājaslapa]
* [http://www.thew2o.net/ Pasaules okeāna observatorija - speciālistu informācijas apmaiņas portāls]
* [https://web.archive.org/web/20060211015453/http://dapper.pmel.noaa.gov/dchart/ Okeāna un klimatisko datu navigators]
* [http://www.oceansatlas.org/ ANO okeānu atlass]
* [https://web.archive.org/web/20061216040812/http://www.cousteau.org/en/ Kapteiņa Kusto biedrības mājaslapa]
* [http://www.meriresearch.org/ Jūras vides izpētes institūts] {{Webarchive|url=https://web.archive.org/web/20071216151139/http://meriresearch.org/ |date={{dat|2007|12|16||bez}} }}
* [https://web.archive.org/web/20150304202223/http://www.oceanalliance.org/ Okeāna alianse - okeanogrāfu sabiedriskā organizācija]
* [https://web.archive.org/web/20060813121524/http://www.onefish.org/global/index.jsp One Fish - zivsaimniecības izpētes portāls]

{{labs raksts}}

[[Kategorija:Okeāni| ]]