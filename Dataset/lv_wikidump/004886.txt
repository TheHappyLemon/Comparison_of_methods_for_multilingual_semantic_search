[[Attēls:Nibelungenlied manuscript-c f1r.jpg|thumb|250px|Pirmā lappuse no "Nībelungu dziesmas" manuskripta (ap 1220.g.)]]
'''"Nībelungu dziesma"''' jeb '''"Dziesma par Nībelungiem"''' ([[vācu valoda|vācu]] ''Nibelungenlied'') ir anonīma episka vācu [[poēma]]. Tā sastāv no 2300 atskaņu vārsmām un ir uzrakstīta 13. gadsimta sākumā [[Austrija|Austrijā]] [[vidusaugšvācu valoda|vidusaugšvācu valodā]]. Poēmā atspoguļojas [[skandināvi|skandināvu]] un [[ģermāņi|ģermāņu]] mīti, kā arī vēsturiski notikumi, kas saistīti ar [[Burgundija]]s karaļvalsti. "Nībelungu dziesmai" līdzinās [[īslandieši|īslandiešu]] 13. gadsimta [[Volsunga sāga]]i (teiksma par Volsungiem). Abu versiju elementus savā [[opera|operu]] [[tetraloģija|tetraloģijā]] "Nībelunga gredzens" (''Der Ring des Nibelungen: Das Rheingold, Die Walküre, Siegfried, Götterdämmerung'') izmantojis komponists [[Rihards Vāgners]]. Visu poēmu par Nībelungiem caurauž dziļš traģisms.

== Saturs ==
Poēmas galvenais varonis ir varonīgs [[ģermāņi|ģermāņu]] karavīrs Zigfrīds. Viņš nogalina divus [[burgundi|burgundu]] augstmaņus no Nībelungu dzimtas un paņem viņu zobenu, kas ir apburts, burvju kapuci, kuru uzliekot galvā cilvēks kļūst neredzams, kā arī viņu zeltu, kuru Nībelungi mirstot nolād. Zigfrīds ar Nībelungiem atņemtajām mantām dodas uz Burgundijas galvaspilsētu [[Vormsa|Vormsu]], kur viņš ierauga skaisto Burgundijas karaļa Guntera māsu Krimhildi. Zigfrīds iedegas mīlestībā pret Krimhildi un vēlas viņu apprecēt. Gunteram ir viltīgs un nodevīgs padomdevējs Hāgens, kas uzzina par Zigfrīda rīcībā esošo Nībelungu zeltu un nolemj iegūt to. Lai to panāktu, viņš izstāsta Gunteram un viņa brāļiem par to, kā Zigfrīds nogalinājis dižciltīgus burgundu vīrus un tādēļ viņš ir bīstams. Tomēr Zigfrīdam izdodas iegūt Guntera uzticību, palīdzot burgundiem karā ar [[sakši]]em. Gunters piekrīt Zigfrīda un Krimhildes precībām, bet ar nosacījumu, ka Zigfrīds vispirms palīdzēs Gunteram uzvarēt Brunhildi - [[Īslande]]s karalieni, kura ir slavena ar savu fantastisko spēku. Brunhilde apsolījusi savu roku tam, kurš spēs viņu uzveikt cīņā. Zigfrīds un Gunters dodas uz Īslandi. Tur Zigfrīds, izmantojot apburto kapuci, izliekas par Gunteru un cīņā uzveic Brunhildi. Brunhilde nepamana apmānu un piekrīt precēties ar Gunteru. Savukārt Zigfrīds apprec Krimhildi.

Hāgens tomēr nav atmetis savus mantkārīgos nodomus. Viņam izdodas pārliecināt Gunteru, ka lai gan Zigfrīds it kā ir Guntera [[vasalis]], patiesībā visi apkārtējie Zigfrīdu uzskata kā pārāku par Gunteru. Gunteram dzimst naids pret Zigfrīdu, jo Brunhilde ir atklājusi apmānu, kura rezultātā Gunters ieguva viņas roku. Hāgena plānam tiek dota piekrišana un viņš medību laikā Zigfrīdu nodevīgi nogalina. Krimhilde zvēr atriebt Zigfrīda nāvi. Bet viņa ir nespēcīga, jo Hāgens ir piesavinājies Zigfrīda bagātību un nogremdējis to [[Reina|Reinā]] tikai viņam vien zināmā vietā.

Būdama bezizejas situācijā, Krimhilde pēc trīspadsmit gadiem apprecas ar [[huņņi|huņņu]] karali [[Atila|Atilu]] un pārceļas dzīvot viņa galmā. Vēl pēc dažiem gadiem viņa ievilina Hāgenu, Gunteru un citus viņu sekotājus Atilas galmā un visus nogalina. Tomēr arī Kimhilde krīt no vācu bruņinieka Hildebranda zobena, kurš atriebj burgundu augstmaņu nāvi. Nībelungu bagātības paliek guļam Reinas dibenā, to atrašanās vieta mirusi līdz ar Hāgenu.

== Fakti ==
Šī poēma nav pretrunā ar plašāku vēsturisko kontekstu. Huņņi [[Atila]]s vadībā kopā ar romiešiem 436. gadā iekaroja Burgundiju un sagrāva tās galvaspilsētu Vormsu. 534. gadā burgundiem uzkundzējās [[franki|franku]] [[merovingi|merovingu]] dinastija, bet [[karolingi]] Burgundiju pilnībā iekļāva savā impērijā.

Šī poēma raksturo agrīnās [[Rietumeiropa]]s [[sabiedrība]]s sarežģītos, pretrunu un cīņu pārpilnos veidošanās ceļus. Poēmā spilgti izpaužas [[individuālisms]] kā raksturīga [[eiropieši|eiropiešu]] iezīme.

== Skatīt arī ==
* [[Nībelungi]]
* [[Nībelunga gredzens]]

== Ārējās saites ==
{{sisterlinks-inline}}
{{Enciklopēdiju ārējās saites}}


{{autoritatīvā vadība}}

[[Kategorija:Ģermāņu mitoloģija]]
[[Kategorija:Vācu literatūras darbi]]
[[Kategorija:Viduslaiku literatūras darbi]]