'''Elektrolīts''' ir [[viela]], kas satur brīvus [[jons|jonus]]. Elektrolīti vada elektrību (jonvadītspēja), parasti elektrolīti ir [[šķīdums|šķīdumi]] vai [[kausējums|kausējumi]]. Cietie elektrolīti ir iespējami, taču mazāk pazīstami. Vielas, kuru [[ūdens]] [[šķīdums|šķīdumi]] [[elektriskā strāva|elektrisko strāvu]] nevada, sauc par [[neelektrolīti]]em. Elektrolīti ir [[skābes]], [[bāzes]] un [[sāļi]]. 

== Elektrolītu iedalījums ==
Elektrolītus iedala pēc to [[disociācijas pakāpe]]s.
* '''Stiprie elektrolīti''' šķīdumā gandrīz pilnībā ir sadalījušies jonos. Tie ir saliktas vielas ar jonu saiti vai arī savienojumi ar polāru kovalento saiti. Tās jau nelielā atšķaidījumā pilnīgi sadalās jonos. Šo vielu šķīdumu [[elektrovadītspēja]]s eksperimentāla pārbaude parādīja, ka, atšķaidot šos šķīdumus, jonu skaita pieaugums ir šķietams - patiesībā tas paliek iepriekšējais un palielinās tā sauktā šķietamā disociācijas pakāpe. Pie stiprajiem elektrolītiem pieder stipras skābes, [[sārms|sārmi]], kā arī ūdenī šķīstošie sāļi.
* '''Vidēji stiprie elektrolīti''' ir tie, kuru disociācijas pakāpes α ir no 5% līdz 30%. Pie vidēji stiprajiem elektrolītiem pieder vidēji stipras skābes, kā arī mazšķīstošas bāzes un sāļi.
* '''Vājie elektrolīti''' šķīdumā galvenokārt satur nedisociējušas [[molekula]]s. Pie vājajiem elektrolītiem pieder tīrs ūdens, vājas skābes, kā arī ūdenī nešķīstošas bāzes un sāļi.

Elektrolīta disociācijas pakāpe ir atkarīga no vielas īpašībām un koncentrācijas. Disociācija ir elektrolītu sadalīšanās jonos šķīdinātāja ietekmē. Koncentrētos šķīdumos disociācijas pakāpe parasti samazinās.

== Elektrolīze ==
''Pamatraksts: [[Elektrolīze]]''

Elektrolītus ir iespējams sadalīt ar elektrolīzi (tās elektrisko un ķīmisko procesu rezultātā no elektrolīta, kurā plūst strāva, uz tajā iegremdētajiem [[Elektrods|elektrodiem]] izdalās tīras vielas).

== Elektrolītiskā disociācija ==
''Pamatraksts: [[Elektrolītiskā disociācija]]''

Elektrolītiskā disociācija ir izšķīdinātu neitrālu vielu [[Molekula|molekulu]] sadalīšanās [[Jons|jonos]]. Vienlaikus ar to šķīdumā norisinās pretējs process [[Rekombinācija (ķīmija)|rekombinācija]] (molekulu veidošanās no joniem). Starp abiem procesiem pastāv dinamisks līdzsvars, un disociēto molekulu skaits šķīdumā nemainās. <ref name=":0">{{Grāmatas atsauce|title=Fizikas rokasgrāmata|last=Fļorovs|first=V.|publisher=Zvaigzne|year=1985|pages=226|last2=Kolangs|first2=I.|last3=Puķītis|first3=P.|last4=Šilters|first4=E.}}</ref>{{autoritatīvā vadība}}{{ķīmija-aizmetnis}}

== Atsauces ==

{{atsauces}}
[[Kategorija:Fizikālā ķīmija]]
[[Kategorija:Elektriskā strāva]]