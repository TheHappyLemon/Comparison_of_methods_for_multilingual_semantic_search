[[Attēls:GuerreroAméthyste.jpg|thumb|300px|right|Ametista kristāli]]
'''Ametists''' ({{val|el|αμεθυστoς}} — "a" ("ne") un "methuskein" ("piedzerties") — no ticējuma, ka akmens pasargās no reibuma) (SiO<sub>2</sub>) ir violeta vai purpursarkana [[kvarcs|kvarca]] paveids, kuru bieži izmanto kā dārgakmeni. Ametistu kā dārgakmeni lietoja jau [[Senā Ēģipte|Senajā Ēģiptē]], kur to lietoja kā materiālu [[zīmogs|zīmogiem]]. [[Senā Grieķija|Senajā Grieķijā]] un [[Senā Roma|Senajā Romā]] cilvēki nēsāja ametista talismanus un izmantoja no ametista darinātus traukus ticot, ka tas pasargās no reibuma.

Agrāk ametistu ierindoja starp vērtīgākajiem dārgakmeņiem līdzās [[dimants|dimantam]], [[safīrs|safīram]], [[rubīns|rubīnam]] un [[smaragds|smaragdam]]. Kopš bagātīgu atradņu atklāšanas vairākās pasaules valstīs (piemēram, [[Brazīlija|Brazīlijā]]) tas zaudējis lielu daļu agrākās vērtības. Tomēr šis fakts nemazina ametistam piemītošās dārgakmens īpašības.

== Krāsas izcelsme un citas īpatnības ==
[[20. gadsimts|20. gadsimtā]] speciālisti uzskatīja, ka ametista krāsu nosaka [[mangāns|mangāna]] piejaukums kvarcam. Tomēr, tā kā siltuma ietekmē (jau pie 250°) akmens var mainīt vai pat zaudēt krāsu, citi speciālisti uzskatīja, ka krāsu nosaka pat organiskie piejaukumi. Tomēr pēdējā laikā izpratne par ametista krāsas izcelsmi mainās — šo krāsu visbiežāk rada [[dzelzs]] joni, nereti apvienojumā ar radioaktīvo starojumu.

Karsējot ametists parasti kļūst dzeltens — tāpēc lielākā daļa veikalos nopērkamā [[citrīns|citrīna]] ir vienkārši "dedzināts ametists". Raksturīgi arī, ka klints malā saulei atsegts ametista kvarcs laika gaitā zaudē savu krāsu.

Ametists sastāv no smalki saslāņota kvarca, kur katram slānītim ir atšķirīgs [[kristāliskā struktūra|kristāliskās struktūras]] virziens. Šādu īpatnēju struktūru varētu izraisīt mehānisks stress kristāla veidošanās laikā. Šādas uzbūves dēļ ametista [[lūzums (mineraloģija)|lūzums]] ir ar rievainu struktūru. Daži mineralogi pieskaita ametistiem jebkuru kvarcu ar šādu lūzumu, neatkarīgi no kvarca krāsas.

== Atradnes ==
Ametists dabā ir bieži atrodams, tomēr lieli, skaisti un dzidri [[kristāls|kristāli]], kas būtu piemēroti juvelierizstrādājumu izgatavošanai ir atrodami samērā reti. Šādi kristāli atrodami [[granīts|granīta]] dzīslās esošajos tukšumos. [[ahāts|Ahātu]] [[žeoda|žeodu]] iekšējo tukšumu bieži arī izklāj skaisti, mirdzoši ametista kristāli. Ametista kristāli bieži pieņem raksturīgo kvarca kristālisko formu — sešstūra prizma ar sešstūra piramīdu galā.

Šādas skaistas žeodas atrodamas [[Brazīlija|Brazīlijā]] un [[Urugvaja|Urugvajā]]. Lielākās drūzas no Brazīlijas var būt pat 2 metrus augstas. Skaistus ametistus atrod [[Krievija|Krievijā]], jo sevišķi [[Murzinka]]s atradnē [[Urāli|Urālos]], netālu no [[Jekaterinburga]]s. Šeit ametistu atrod granīta iežu tukšumos. Ametistu atrod arī daudzviet [[Indija|Indijā]]. Skaisti ametista oļi atrodami arī [[Šrilanka|Šrilankā]].

[[Latvija|Latvijā]] ļoti mazus (ne vairāk kā dažus mm garus) ametista kristālus ļoti reti var atrast granīta iežu laukakmeņu tukšumos.

== Paveidi ==
[[Attēls:Amethyst cut.jpg|thumb|300px|Slīpēts ametista kristāls]]
Tā kā ametists ir populārs dārgakmens, tiek lietoti vairāki aprakstoši termini, kas apzīmē dažādus ametista krāsas toņus.
* ''Rose de France'' — bāli sārta ceriņkrāsa vai violeta nokrāsa. Vismazāk pieprasītais paveids.
* ''Siberian'' — spilgti violeta krāsa ar sarkanu mirdzumu. Vispieprasītākais un dārgākais paveids. Šādas krāsas akmeņus atrod ne tikai [[Sibīrija|Sibīrijā]] bet arī [[Urugvaja|Urugvajā]], [[Zambija|Zambijā]] un citur.
* '''[[Ametrīns]]''' ir salīdzinoši nesens termins, kuru attiecina uz ametista — [[citrīns|citrīna]] kristāliem, kuriem daļa ir violetā krāsā un daļa — dzeltenā.

Par '''Austrumu ametistu''' juvelieri un dārglietu tirgotāji var dēvēt sārtu [[korunds|korundu]], taču šādu terminu lieto arī skaistiem ametista kristāliem. Šī termina lietošana netiek uzskatīta par vēlamu. Korundu no ametista var atšķirt pēc tā, ka mākslīgā apgaismojumā ametists būs bālā, pelēcīgā krāsā, kamēr korunds joprojām būs skaistā violeti sarkanā krāsā. Ametistu ļoti bieži atdarina ar violetu stiklu.

== Ametists kultūrā ==
Ametists ir [[februāris|februāra]] horoskopa akmens. Tas ir augstāko lietu izpratnes simbols — augsta ranga katoļu baznīcas amatpersonas nereti mēdz nēsāt gredzenu ar lielu ametistu. Senajā Grieķijā un Senajā Romā un viduslaiku Eiropā ametistu uzskatīja par spēcīgu līdzekli pret dzērumu — tāpēc no ametista tika izgatavotas arī vīna glāzes. [[Leonardo da Vinči]] ir rakstījis, ka ametists palīdz atvairīt ļaunas domas un palielina inteliģenci. [[Tibeta]]s budisti uzskatīja, ka šis ir svētais [[Buda]]s kristāls.

[[Ojārs Vācietis]] par ametistu uzrakstījis darbu "Leģenda par ceriņkrāsas akmeni" (krāj. "Viņu adrese — Taiga", 1966).


{{autoritatīvā vadība}}

[[Kategorija:Kvarca paveidi]]
[[Kategorija:Dārgakmeņi]]