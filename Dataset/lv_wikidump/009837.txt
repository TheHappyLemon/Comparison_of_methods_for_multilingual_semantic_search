[[Attēls:Thermohaline circulation.png|300px|thumb|Pasaules okeāna termohalīnā cirkulācija]]
'''Okeanogrāfija''' (no "okeāns" un [[grieķu valoda|grieķu]] ''γράφειν'' — 'rakstīt'), arī '''okeanoloģija''', ir daļa no [[Zemes zinātnes|Zemes zinātnēm]], kas pēta [[okeāns|okeānus]] un [[jūra]]s. Okeanogrāfi nodarbojas ar daudzveidīgu tēmu klāstu sākot no [[plātņu tektonika]]s un [[okeāna straume|okeāna straumēm]] līdz jūras [[organisms|organismu]] izpētei. Okeanogrāfam savos [[pētījums|pētījumos]] ir jāapvieno [[bioloģija]]s, [[fizika]]s, [[ģeoloģija]]s, [[ķīmija]]s un [[meteoroloģija]]s zinātņu atziņas.

Okeānu izpēte ir cieši saistīta ar [[klimata pārmaiņas|klimata pārmaiņu]] izpēti un daudzkārt ir devusi nozīmīgu ieguldījumu [[klimats|klimata]] pētījumos.

== Nozares ==
[[Attēls:Icebergs cape york 1.JPG|300px|thumb|Fiziskās okeanogrāfijas uzdevums ir arī petīt aisbergu kustību jūras straumju ietekmes dēļ.]]
Okeanogrāfiju var iedalīt šādās nozīmīgās nozarēs:
* [[Fiziskā okeanogrāfija]] — pēta okeāna fiziskās īpašības — temperatūras — sāļuma struktūru, ūdens masu sajaukšanos, viļņus, plūdmaiņas un straumes;
* [[Jūras bioloģija]] — pēta okeānu dzīvības formas un to ekoloģisko mijiedarbību;
* [[Jūras ģeoloģija]] — pēta okeāna gultnes procesus, jo īpaši saistībā ar plātņu tektoniku;
* [[Jūras inženierzinātne]] — nodarbojas ar jūrās un okeānos izmantojamu būvju un transporta līdzekļu (naftas ieguves platformas, kuģi, ostu infrastruktūra) tehnoloģiju izstrādi
* [[Ķīmiskā okeanogrāfija]] — pēta okeāna ķīmiju un ķīmisko mijiedarbību ar [[atmosfēra|atmosfēru]].

Mazāka apjoma, bet ne mazākas nozīmes nozares ir jūras tiesības, zvejas ekonomika, jūras arheoloģija. Radniecīgas disiplīnas ir jūras glacioloģija, [[polārpētniecība]], klimata izpēte.

Profesionālie okeanogrāfi savu pamatizglītību mēdz iegūt citā jomā, piemēram, ģeoloģijā vai matemātikā un vēlāk savas interdisciplinārās zināšanas pielieto okeanogrāfijā.

== Vēsture ==
[[Attēls:Ocean currents 1911.jpg|300px|thumb|Pasaules okeāna straumju atainojums 1911. gada mācību grāmatā]]
Agrīnā okeānu izpēte aprobežojās ar to virsmas izpēti, cilvēki iepazina arī salīdzinoši nelielo zivju sugu klāstu, kuras nozvejoja zvejnieki. Tomēr nereti tika pētīti arī procesi, kas saistīti ar Pasaules okeānu un ietekmē to. [[Ptolemajs]] aptuveni 150. g. pmē. sagatavoja krastu aprakstus. [[1513]]. gadā tika atklāta [[Golfa straume]]. [[1678]]. un [[1786]]. gados tika sagatavotas jūras straumju kartes, kuru mērķis bija paātrināt un atvieglot [[Atlantijas okeāns|Atlantijas okeāna]] šķērsošanu. [[Izaks Ņūtons]] [[1687]]. gadā izskaidroja [[plūdmaiņas|plūdmaiņu]] mehānismu — to, kā [[Saule]]s un [[Mēness]] [[gravitācija]]s spēks rada [[paisums|paisumus]] un [[bēgums|bēgumus]]. [[Luijs Antuāns de Bugenvils]] (1729—1811) un [[Džeimss Kuks]] (1728—1779) savās ceļojumu atskaitēs plaši aprakstīja pašas jūras.

Jau kopš seniem laikiem īpaši rūpīgi tiek pētīti [[vējš|vēja]] virzieni un spēks jūrās un okeānos. [[1688]]. gadā [[Edmunds Halejs]] sagatavoja pirmo Atlantijas okeāna vēju karti.

18. gadsimta beigās un 19. gadsimta sākumā pirmos darbus par straumju režīmu okeānos (Atlantijas un Indijas okeānos) sarakstīja [[Džeimss Rennels]]. [[1842]]. gadā tika publicēts [[Čārlzs Darvins|Čārlza Darvina]] darbs par [[rifs|rifiem]] un [[atols|atolu]] veidošanos.

Stāvo [[kontinentālā nogāze|kontinentālo nogāzi]] atklāja tikai [[1849]]. gadā. Pirmā grāmata par okeanogrāfiju sarakstīta [[1855]]. gadā (''Physical Geography of the Sea'', M. F. Maury.). [[Metjū Fontēns Morijs]] arī uzsāka kuģu žurnālu datu apkopošanu, kas izrādījās ļoti vērtīgs materiāls jaunās zinātnes veidošanai.

Liekot pirmo [[Transatlantiskais telegrāfa kabelis|Transatlantisko telegrāfa kabeli]] [[1858]]. gadā atklājās, ka Atlantijas okeāna centrālajā daļā ir kalnu grēda — tikai 1950. gados noskaidrojās, ka tā ir garākā kalnu grēda pasaulē — [[Vidusatlantijas grēda]].

19. gadsimta otrajā pusē zinātnieku aprindas saražoja veselus botāniskās un zooloģiskās informācijas plūdus un paralēli tam Eiropas zinātniekiem kļuva skaidrs, ka zināšanas par okeāniem ir smieklīgi mazas. Okeanogrāfija kā moderna zinātne aizsākās [[1872]]. gadā, kad britu zinātņu biedrības Čārlza Vivila Tompsona un sera Džona Mareja vadībā uzsāka [["Challenger" ekspedīcija|"Challenger" ekspedīciju]], kas ilga četrus gadus. Neilgi pēc tam arī citas valstis organizēja jūru un okeānu izpētes ekspedīcijas.

Tika dibinātas specializētas zinātniskas institūcijas okeānu izpētei. [[Amerikas Savienotās Valstis|ASV]] tika dibināti [[Skripsa okeanogrāfijas institūts]], [[Vudsholas okeanogrāfiskais institūts]], [[Lamonta - Dohertija Zemes observatorija]] pie [[Kolumbijas Universitāte]]s, [[Okeanogrāfijas skola]] pie [[Vašingtonas Universitāte]]s. [[Apvienotā Karaliste|Lielbritānijā]] tika nodibināts [[Nacionālais okeanogrāfijas centrs]] [[Sautemptona|Sautemptonā]], [[Austrālija|Austrālijā]] — CMAR. [[1902]]. gadā tika dibināta pirmā starptautiskā okeanogrāfijas organizācija — [[Starptautiskā jūras izpētes padome]].

[[1921]]. gadā [[Monako]] izveidoja [[Starptautiskais hidrogrāfiskais birojs|Starptautisko hidrogrāfisko biroju]].

== Okeanogrāfijas izglītība ==
Vairums okeanogrāfu ir nodarbināti zinātniskajā izpētē vai uzņēmumos, kas nodarbojas ar jūrām un okeāniem paredzētām tehnoloģijām. Izglītības programma ir atkarīga no nākamā okeanogrāfa iecerētās specializācijas, tomēr specializētas okeanogrāfijas studijas pieejamas tikai lielākajās jūras valstīs. Liela daļa okeanogrāfu ir ar citu pamatizglītību — fiziķi, ķīmiķi, ģeologi, biologi, meteorologi.

== Izcili okeanogrāfi ==
{|
|width=500 valign=top|
* [[Roberts Balards]] — zemūdens arheologs, ''[[Titanic]]'' vraka atklājējs;
* [[Henrijs Bigelovs]] — jūras biologs
* [[Ričards Bīrds]] — polārpētnieks
* [[Roberts Dīcs]] — ģeofiziķis, lieli nopelni [[plātņu tektonika]]s attīstīšanā
* [[Vagns Valfrīds Ekmans]] — polāro okeānisko masu pētnieks
* [[Johans Hjorts]] — jūras zoologs, zivju resursu pētnieks
* [[Čārlzs Kīlings]] — ķīmiķis, cilvēka izraisītās globālās sasilšanas atklājējs
* [[Žaks Kusto]] — plaša profila okeānu pētnieks un okeanogrāfijas popularizētājs
* [[Ramons Margalefs]] — jūras ekologs
|width=500 valign=top|
* [[Metjū Fontēns Morijs]] — okeanogrāfijas kā zinātnes aizsācējs
* [[Alberts I, Monako princis]] — Monako Okeanogrāfiskā institūta dibinātājs
* [[Valters Munks]] — ģeofiziķis, okeānu straumju režīmu un viļņu pētnieks
* [[Džons Marejs]] — okeanogrāfijas izpētes metožu izveidotājs, "Challenger" ekspedīcijas organizētājs
* [[Haralds Sverdrups]] — okeanogrāfs un meteorologs
* [[Jūlijs Šokaļskis]] — okeānu un klimata kopsakarību pētnieks, termina "[[Pasaules okeāns]]" ieviesējs
* [[Čārls Vilkss]] — [[Dienvidu okeāns|Dienvidu okeāna]] pētnieks
|}

== Galvenās okeanogrāfijas institūcijas un programmas ==
* [[Zemūdens izpētes centrs]]
* [[ANO Starptautiskā Okeanogrāfijas komisija]]

== Skatīt arī ==
{{Commons category|Oceanography|Okeanogrāfija}}
* [[Okeāns]]
* [[Jūra]]
* [[Jūras līmenis]]
* [[Okeāna dibens]]

== Ārējās saites ==
{|
|width=500 valign=top|
* [https://web.archive.org/web/20060211015453/http://dapper.pmel.noaa.gov/dchart/ Okeāna un laika apstākļu navigators] {{angliski}}
* [http://www.smithsonianeducation.org/educators/lesson_plans/contrast/cover.html Smitsona institūta pastāvīgā okeanogrāfijas izstāde — lekcija] {{angliski}}
* [http://www.vega.org.uk/video/programme/10 Okeāna dzīļu bioloģijas izpētes popularizēšanas programma] {{angliski}}
* [https://web.archive.org/web/20070804151938/http://www.es.flinders.edu.au/~mattom/ Matiasa Tomčaka okeanogrāfijas lekcijas] {{angliski}}
* [https://web.archive.org/web/20070204143934/http://oceanworld.tamu.edu/home/oceanography_book.htm Oceanography in the 21st century — atvērtā koda okeanogrāfijas grāmata] {{angliski}}
|width=500 valign=top|
* [http://www.seadiscovery.com/mt/mtHome.aspx Marine Technology Reporter — jaunumi un notikumi okeanogrāfijā] {{Webarchive|url=https://web.archive.org/web/20070208125656/http://www.seadiscovery.com/mt/mtHome.aspx |date={{dat|2007|02|08||bez}} }} {{angliski}}
* [http://repositories.cdlib.org/sio/lib/4/ William A. Herdman, Founders of oceanography and their work... — okeanogrāfijas vēsture] {{angliski}}
* [http://www.intute.ac.uk/sciences/timeline_Oceanography.html Okeanogrāfisku notikumu hronoloģija] {{angliski}}
* [http://oceanmotion.org/ Okeānu straumju izpētes vēsture un sasniegumi] {{angliski}}
|}

{{autoritatīvā vadība}}

[[Kategorija:Okeanogrāfija| ]]
[[Kategorija:Dabaszinātnes]]
[[Kategorija:Hidroloģija]]