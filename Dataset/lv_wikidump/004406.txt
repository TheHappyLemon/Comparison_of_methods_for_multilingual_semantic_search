{{Atsauces+}}
[[Attēls:Riga Central Market Hall.jpg|thumb|300px|[[Rīgas Centrāltirgus]] paviljoni]]
'''Tirdzniecība''' ir [[prece|preču]] vai [[pakalpojums|pakalpojumu]] apmaiņa. Izšķir [[maiņas tirdzniecība|maiņas tirdzniecību]] un tirdzniecību ar naudas starpniecību. Tirdzniecības darījumi var notikt vai nu starp divām (divpusēja tirdzniecība) vai vairāk nekā divām pusēm (daudzpusēja tirdzniecība).

Tirdzniecība parasti notiek īpašās tirdzniecībai paredzētās vietās — [[Tirgus|tirgū]], [[Veikals|veikalā]], [[Fondu birža|fondu biržā]] ([[vērtspapīru tirgus]]) un citur, bet tirdzniecības darījumi var notikt arī ārpus šīm vietām. Mūsdienās arvien plašāku izplatību gūst [[elektroniskā tirdzniecība]].

== Tirdzniecības pirmsākumi ==
[[Attēls:Accarias de Sérionne - Intérêts des nations de l'Europe, dévélopés relativement au commerce, 1766 - 5790093.tif|thumb|''Intérêts des nations de l'Europe, dévélopés relativement au commerce'', 1766]]
Vēl [[Ledus laikmets|ledus laikmeta]] beigu posma mednieki un augu savācēji tirgojās ar akmens [[Darbarīks|darbarīkiem]] un to sagatavēm. Taču sākoties [[Neolīta revolūcija]]i, mainījās zemju un novadu kopienu sociālā struktūra un būtiski mainījās arī saimnieciskā vide. Strauji pieauga tirdzniecības nozīme. Līdz ar to zemkopju sabiedrības arvien vairāk kļuva atkarīgas no tuvākiem un tālākiem kaimiņiem. Pastāvīgām apmetnēm un stabilai saimniecībai bija nepieciešams daudz plašāks dažādu [[mājturība]]s piederumu un darbarīku klāsts. [[Maiņas tirdzniecība]] notika arī ar pārtiku — [[zemkopība]]s produktiem, medījumiem u.c. Jau agrīnās zemkopju sabiedrībās izveidojās daudzveidīgi tirdzniecības sakari starp ciematiem, apmetnēm un pat atsevišķām [[Mājsaimniecība|mājsaimniecībām]]. Atsevišķi priekšmeti daudzkārtējas maiņas ceļā pārvietojās no mājas uz māju, no ciemata uz ciematu, no novada uz novadu. Tā, piemēram, [[dzintars]], kuru ieguva galvenokārt pie [[Baltijas jūra]]s, nereti šķērsoja visu [[Eiropa|Eiropu]], nonākot [[Tuvie Austrumi|Tuvajos Austrumos]] un tālāk.

Jau senos laikos attīstījās pastāvīgi tirdzniecības ceļi. Viens no garākajiem uz sauszemes, ap 6000 km, bija [[Zīda ceļš]], kas savienoja [[Romas impērija|Romas impēriju]] ar [[Ķīna|Ķīnu]]. [[Viduslaiki|Viduslaikos]], attīstoties [[kuģubūve]]i un [[navigācija]]i, izveidojās tirdzniecības trīsstūris pāri [[Atlantijas okeāns|Atlantijas okeānam]], kas savienoja [[Eiropa|Eiropu]], [[Amerika|Ameriku]] un [[Āfrika|Āfriku]].

[[Saimniecība]]i attīstoties, pieauga arī tirgojamo preču apjoms un dažādība. Tā, pa Atlantijas tirdzniecības trīsstūri no Eiropas uz Āfriku un Ameriku tika pārvadāti [[tekstilizstrādājumi]], [[Ierocis|ieroči]], [[vīns]] utt. Āfrikā uz kuģa tika uzņemti piespiedu vai apmāna ceļā par [[Vergs|vergiem]] padarītie melnādainie afrikāņi, kuri tika pārvesti uz Ameriku. Savukārt no Amerikas uz Eiropu tika vests [[cukurs]], [[tabaka]], [[kokvilna]], [[garšviela]]s.

== Starptautiskā tirdzniecība ==
[[Attēls:Triangle trade.png|thumb|150px|Tirdzniecības trīsstūris Atlantijas okeānā]]Starptautiskā tirdzniecība ir preču apmaiņa starp divām vai vairākām valstīm, vai, precīzāk, starp dažādu valstu uzņēmumiem. Galvenais iemesls, kādēļ pastāv starptautiskā tirdzniecība, ir suverēnu valstu pastāvēšana it visur pasaulē. Latvija kā suverēna valsts stājas saimnieciskajās attiecībās ar citām pasaules valstīm, gan tuvākajiem kaimiņiem [[Baltija|Baltijā]], gan tālākiem šo attiecību partneriem — [[Vācija|Vāciju]], [[Lielbritānija|Lielbritāniju]], [[Skandināvija]]s valstīm, [[Krievija|Krieviju]], [[Kazahstāna|Kazahstānu]] utt.

Starptautisko tirdzniecību ietekmē dažādi faktori, piemēram, attālums starp valstīm. Šo faktoru apraksta tā sauktais Gravitācijas modelis. Šis modelis nozīmē, ka tirdzniecības apjoms starp divām valstīm ir aptuveni proporcionāls šo valstu [[iekšzemes kopprodukts|iekšzemes kopprodukta]] lielumam, pie citiem vienādiem nosacījumiem. Tirdzniecības apjoms samazinās, pieaugot attālumam starp šīm valstīm.

Latvijas tirdzniecības apjoms ir salīdzinoši liels ar [[Igaunija|Igauniju]] un [[Lietuva|Lietuvu]], jo tās ir Latvijas kaimiņvalstis un preču pārvadājumu attālums ir neliels. Taču, piemēram, ar [[Portugāle|Portugāli]], [[Grieķija|Grieķiju]] vai [[Urugvaja|Urugvaju]] Latvijas tirdzniecības apjoms ir mazāks, jo ievērojamais attālums no Latvijas līdz tām ir būtisks tirdzniecību ierobežojošs faktors.

Empīriski pētījumi rāda, ka palielinoties attālumam starp valstīm par 1%, tirdzniecības apjoms starp tām samazinās par 0,7—1%.

Šo attiecību nereti var būtiski mainīt citi faktori — saimnieciskās sadarbības [[līgums|līgumu]] esamība starp apskatāmajām valstīm, politisko iekārtu līdzība vai atšķirības, valodas tuvība vai barjeras utt. Tā, piemēram, Latvijas ārējā tirdzniecība ir aktīvāka ar Igauniju un Lietuvu, nekā ar Krieviju vai [[Baltkrievija|Baltkrieviju]], lai gan ģeogrāfiski visas tās ir Latvijas kaimiņvalstis. Tas izskaidrojams ar minēto faktoru atšķirīgo lomu katrā konkrētajā gadījumā.

== Ārējās saites ==
{{sisterlinks-inline}}
{{enciklopēdiju ārējās saites}}

{{autoritatīvā vadība}}

[[Kategorija:Tirdzniecība| ]]