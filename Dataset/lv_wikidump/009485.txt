[[Attēls:Assorted bread.jpg|thumbnail|235px|Dažādi maizes kukuļi]]
'''Maize''' ir karstumā apstrādāts [[pārtika]]s produkts, ko gatavo no [[milti]]em un [[ūdens]], parasti pievienojot arī [[sāls|sāli]] un [[raugs|raugu]]. Maize dažādās formās jau no agrīniem laikiem ir bijusi viens no nozīmīgākajiem pārtikas produktiem. [[Maiznieks|Maiznieka]] arods ir viens no vecākajiem amatiem pasaulē.<ref name="Botham">[http://www.botham.co.uk/bread/history1.htm HISTORY OF BREAD] {{Webarchive|url=https://web.archive.org/web/20100127095815/http://www.botham.co.uk/bread/history1.htm |date={{dat|2010|01|27||bez}} }} Botham’s Educational Pages</ref> Viena no pasaulē izplatītākajām maizēm ir [[baltmaize]], kuras galvenā sastāvdaļa ir [[kvieši|kviešu]] milti. [[Baltijas valstis|Baltijas valstīs]], [[Austrumeiropa|Austrumeiropā]], [[Vācija|Vācijā]] un [[Skandināvija|Skandināvijā]] izplatīta ir arī [[rudzu maize]]. [[Tālie Austrumi|Tālajos Austrumos]] līdz [[Otrais pasaules karš|Otrajam pasaules karam]] maize [[uzturs|uzturā]] tika lietota ļoti reti, jo tur pamatēdiens vienmēr ir bijuši [[rīsi]]. Piemēram, [[Japāna|Japānā]] maizes rūpniecība sāka attīstīties tikai pēc kara.

== Etimoloģija ==
[[Latviešu valoda|Latviešu valodā]] vārds „maize” cēlies no [[baltu pirmvaloda]]s ''*maiž-'', kas, notiekot [[patskaņu mija]]i, veidojies no pirmbaltu ''*miež-'', no kā latviešu valodā radies vārds „[[mieži]]”, bet [[lietuviešu valoda|lietuviešu valodā]] ''miežis''. [[Baltu pirmvaloda|Pirmbaltu]] ''*miež-'' savukārt nācis no [[Indoeiropiešu pirmvaloda|indoeiropiešu]] ''*meyǵ-'', kas, iespējams, radies no saknes ''*mē-'' („pļaut, griezt”), kas pārveidojās par ''*mey-'', kuram pievienoja ''*ǵ'', kas baltu pirmvalodā pārveidojās par ''*ž'', bet latviešu valodā tālāk par ''*z''. Pie radniecīgiem vārdiem citās valodās minami [[senprūšu valoda|senprūšu]] ''mayse'' („mieži”) (16. gadsimta avotā kļūdaini uzrakstīts kā ''wayse'') un [[senīru valoda |senīru]] ''maiz-'' („sēt”).<ref>{{Grāmatas atsauce |title=Latviešu etimoloģijas vārdnīca |author=Konstantīns Karulis |volume=II |year=1992 |publisher=[[Avots (izdevniecība)|Avots]] |location=Rīga |isbn=9984-700-12-7}}</ref>

=== Citās valodās ===
Maizes nosaukumam daudzās [[ģermāņu valoda|ģermāņu valodās]], tostarp [[angļu valoda|angļu]] ''bread'', [[skotu valoda|skotu]] ''breid'', [[vācu valoda|vācu]] ''Brot'', [[nīderlandiešu valoda|nīderlandiešu]] ''brood'', [[dāņu valoda|dāņu]] un [[norvēģu valoda|norvēģu]] ''brød'', [[zviedru valoda|zviedru]] ''bröd'' un [[islandiešu valoda|islandiešu]] ''brauð'', iespējams, ir kopēja cilme, tomēr teorijas par to ir vairākas. Viena no tām ir, ka tas ir veidojies no [[ģermāņu pirmvaloda|pirmģermāņu]] ''*brautham'', kas savukārt radies no pirmģermāņu ''*breuwan'' („raudzēt”), jo maizi pirms cepšanas parasti raudzēja. No ''*breuwa'' daudzās ģermāņu valodās veidojies apzīmējums [[raudzēšana]]i (angļu ''brew'', vācu ''Brauen'', [[sennorvēģu valoda|sennorvēģu]] ''brugga'', [[senfrīzu valoda|senfrīzu]] ''briuwa'', [[vidusnīderlandiešu valoda|vidusnīderlandiešu]] ''brouwen'', [[vecaugšvācu valoda|vecaugšvācu]] ''briuwan'', u.c.).<ref>{{Tīmekļa atsauce |title= Brew (v.) |publisher= Online Etymology Dictionary | url= http://www.etymonline.com/index.php?term=brew |language= angliski |accessdate= 2015. gada 24. februārī}}</ref> Otra teorija ir, ka apzīmējums veidojies no pirmģermāņu ''*braudsmon-'' („gabali, daļiņas”), jo maizi cep no sīku graudu gabaliņu masas — [[milti]]em. No ''*braudsmon-'' visdrīzāk radušies arī tādi ģermāņu valodu vārdi kā senaugšvācu ''brosma'' „drupata”, un senangļu ''breotan'' „salauzt gabalos”, kas mūsdienu angļu valodā pārveidojies par ''break''.<ref>{{Tīmekļa atsauce |title= Bread (n.) |publisher= Online Etymology Dictionary |url= http://www.etymonline.com/index.php?term=bread |language= angliski |accessdate= 2015. gada 24. februārī}}</ref>

== Maizniecības vēsture ==
[[Attēls:Ramses III bakery.jpg|thumb|200px|left|Ēģiptiešu zīmējums, kur attēlota maizes cepšana Ramzesa III valdīšanas laikā]]
[[Attēls:Pompei pane.jpg|thumb|200px|Pompejos atrasta romiešu maize]]
Maizes pirmsākumi meklējami jau [[akmens laikmets|akmens laikmetā]]. Maizes klaipi un maizītes ir atrastas [[Senā Ēģipte|seno ēģiptiešu]] kapenēs. [[Britu muzejs|Britu muzejā]] ēģiptiešu galerijā ir apskatāms maizes klaips, kas veidots un cepts pirms 5000 gadiem.<ref name="Botham" /> Tur ir redzami arī [[kvieši|kviešu]] graudi, kas auguši faraonu valdīšanas laikā. Kviešu graudi ir atrasti izrakumos, kur pirms 8000 gadiem bija plaukstošas cilvēku apmetnes.<ref name="Botham" />

Sākotnēji maizi, iespējams, cepa no ūdenī iejauktiem saberztiem [[graudi]]em. Šāda neraudzēta maize bija nozīmīgs pārtikas produkts daudzām senajām civilizācijām. Arī raudzētu maizi visticamākais sāka gatavot [[aizvēsture|aizvēsturiskos laikos]] — uz ilgāku laiku atstāta mīkla būtu [[rūgšana|uzrūgusi]], jo [[raugs|rauga]] sporas ir plaši izplatītas un sastopamas arī uz [[labība]]s graudiem. Citas senas maizes raudzēšanas metodes, kuras aprakstījis [[Plīnijs Vecākais]], bija [[alus]] putu pievienošana mīklai vai (reģionos, kur dzēra [[vīns|vīnu]]) pastu no [[milti]]em un saspaidītām [[vīnogas|vīnogām]], kas sākušas rūgt. Tomēr izplatītākā metode bija ieraugam izmantot mīklu, kas palikusi pāri no iepriekšējās cepšanas reizes.

Gan raudzēta, gan neraudzēta maize vairākas reizes ir pieminēta [[Bībele|Bībelē]]. Senajiem grieķiem un romiešiem maize bija pamatēdiens, un viņi daudz diskutēja, kura maize — [[baltmaize]] vai [[rupjmaize]] — ir vislabākā. Tieši romieši bija tie, kas ievērojami uzlaboja maizes cepšanas kvalitāti.<ref name="Super Bread">[http://www.superbread.com/historyofbread.htm History of Bread] {{Webarchive|url=https://web.archive.org/web/20100823022036/http://www.superbread.com/historyofbread.htm |date={{dat|2010|08|23||bez}} }} Super Bread</ref> Lai iegūtu smalkākus miltus, viņi izmantoja [[siets|sietu]], savukārt maizes cepšanai bija divu veidu [[krāsns|krāsnis]]. Viena bija liela [[ķieģelis|ķieģeļu]] krāsns, kas līdzīga [[bišu strops|bišu stropam]], bet otra bija neliela, uz trim kājām virs [[uguns]] novietota krāsniņa.<ref name="Super Bread" />

[[Viduslaiki|Viduslaikos]] normāņu pilīs bija izbūvētas lielas krāsnis, kur cepa maizi visiem pils iemītniekiem. [[Labības maiņa]] ļāva iegūt labāku ražu. Lai ātrāk iegūtu miltus maizes cepšanai, labības lauku tuvumā tika izbūvētas [[vējdzirnavas]] un [[ūdens dzirnavas]]. 11. un 12. gadsimtā sāka veidoties pirmās lielās viduslaiku pilsētas, kurās attīstījās tirdzniecība, tostarp arī maizes pārdošana.

Maizes nozīmi vēsture gaitā apliecina arī [[Franču revolūcija]]s laikā esošie nemieri maizes trūkuma dēļ.<ref>[http://www.breadinfo.com/history.shtml History of bread] {{Webarchive|url=https://web.archive.org/web/20100826123140/http://www.breadinfo.com/history.shtml |date={{dat|2010|08|26||bez}} }} BreadInfo.com</ref>

=== Maizniecība Latvijā ===
[[Attēls:Aglonas maizes muzejs1.JPG|thumb|250px|right|[[Aglonas maizes muzejs]]]]
[[Attēls:LUA, Faculty of Food Technology bakery.jpg|thumb|250px|right|[[Latvijas Lauksaimniecības universitāte]]s [[Latvijas Lauksaimniecības universitātes Pārtikas tehnoloģijas fakultāte|Pārtikas tehnoloģijas fakultātes]] ceptuve]]
Sākotnēji senlatvieši uzturā lietoja neraudzētu maizi, ko cepa plakanu miltu plāceņu veidā, taču ap 12. gadsimtu to nomainīja jau raudzēta maize. Sākumā maizi cepa mājas apstākļos, bet pirmās primitīvās [[maizes ceptuve]]s Latvijas pilsētās sāka veidoties 14.—15. gadsimtā, kad, attīstoties [[tirdzniecība]]i un pieaugot pilsētnieku skaitam, pieauga arī pieprasījums pēc maizes. Ceptuves strādāja visu diennakti, un tajās kā cepēji galvenokārt strādāja vīrieši. Pieaugot maiznieku popularitātei, sāka veidoties pirmās maiznieku biedrības jeb [[cunfte]]s. Pirmie maiznieka amata statūti izstrādāti 1235. gadā, bet biedrības ģerbonis gadu vēlāk — 1236. gadā. Izcepto maizi pārdeva īpašos maizes veikalos vai tirgū, taču tas bija jādara maizniekmeistara zeļļiem vai mācekļiem, jo, sākot ar 1392. gadu, maiznieku cunftes statūti aizliedza to darīt pašam meistaram.

Maizes rūpniecība Latvijā uzplauka 20. gadsimta 20. un 30. gados. Gan pilsētās, gan laukos darbojās liels skaits privāto maizes ceptuvju, no kurām lielākajās darbs jau bija mehanizēts. Lielākās pārmaiņas maizniecības nozari skāra 1940. gadā, kad pēc [[Latvijas okupācija (1940)|Latvijas okupācijas]] jaunā padomju vara nacionalizēja privāto īpašnieku maizes un miltu ražošanas uzņēmumus. Turklāt daudzi no uzņēmumiem [[2. pasaules karš|2. pasaules kara]] laikā tika izpostīti. Pēc kara maizes cepējiem bija jāpārorientējas no tradicionālās klona maizes cepšanas uz veidņu maizes cepšanu, kas bija lētāka un prasīja mazāk miltu. Pie tradicionālajām maizes cepšanas tehnoloģijām maiznieki lēnām sāka atkal atgriezties 20. gadsimta astoņdesmitajos gados. Īpaši izceļami [[Alberts Blumbergs|Alberta Blumberga]] nopelni tradicionālās rudzu [[saldskābmaize]]s un [[rudzu maize]]s cepšanas tehnoloģijas atjaunošanā.<ref>{{Tīmekļa atsauce |title= Maizes vēsture |publisher= Latvijas Maiznieku biedrība |url= http://www.maizniekubiedriba.lv/?lang=lv&id=11 |accessdate= 2015. gada 21. februārī}}</ref>

2005. gadā [[Aglona|Aglonā]] atklāts [[Aglonas maizes muzejs]], kurā iespējams apskatīt senos [[graudi|graudu]] apstrādes un maizes cepšanas rīkus, kā arī uzzināt par tradicionālās maizniecības tradīcijām [[Latgale|Latgalē]] un piedalīties tradicionālās maizes cepšanā.<ref>{{Tīmekļa atsauce |title= Aglonā izveidots Maizes muzejs |author= Inese Baranovska |date= 2005. gada 29. jūlijs |publisher= Latgales laiks |url= http://www.latgaleslaiks.lv/lv/2005/7/29/24992 |accessdate= 2015. gada 21. februārī |archive-date= 2016. gada 5. Marts |archive-url= https://web.archive.org/web/20160305002840/http://www.latgaleslaiks.lv/lv/2005/7/29/24992 }}</ref>

2009. gadā tradicionālā latviešu rudzu [[rupjmaize]] iekļauta [[Latvijas kultūras kanons|Latvijas kultūras kanonā]] kā viena no 99 izcilākajām un ievērojamākajām [[latvieši|latviešu]] tautas kultūras vērtībām.<ref>{{Tīmekļa atsauce |title= Latvijas kultūras kanonā iekļūst 99 darbi |date= 2009. gada 11. marts |publisher= [[Diena (laikraksts)|Diena]] |url= http://www.diena.lv/sabiedriba/politika/latvijas-kulturas-kanona-ieklust-99-darbi-656465 |accessdate= 2015. gada 21. februārī}}</ref> 2014. gada 8. janvārī [[Eiropas Komisija]] apstiprināja ar [[cukurs|cukuru]] vai miltu [[plaucēšana|plaucēšanu]] saldinātā rupjmaizes paveida — salinātās<!-- Te nav pareizrakstības kļūda (skatīt atsauci un http://tezaurs.lv/#/sv/salināt)! --> rudzu rupjmaizes — iekļaušanu [[Eiropas Savienība]]s pārtikas kvalitātes shēmā „Produkti ar garantētām tradicionālām īpatnībām.”<ref>{{Tīmekļa atsauce |title= Latvijas salinātā rudzu rupjmaize iekļauta ES Garantēto tradicionālo īpatnību reģistrā |author= Kaspars Funts |date= 2014. gada 10. janvāris |publisher= [[Latvijas Zemkopības ministrija]] |url= http://www.zm.gov.lv/presei/latvijas-salinata-rudzu-rupjmaize-ieklauta-es-garanteto-tradicionalo-i?id=3040 |accessdate= 2015. gada 23. februārī |archiveurl= https://web.archive.org/web/20150623083833/http://www.zm.gov.lv/presei/latvijas-salinata-rudzu-rupjmaize-ieklauta-es-garanteto-tradicionalo-i?id=3040 |archivedate= 2015. gada 23. Jūnijs }}</ref>

== Maizes sastāvdaļas ==

[[Attēls:100% Rye Bread Dough (5753173666).jpg|right|250px|thumb|Bļodā [[rūgšana|uzrūgusi]] [[rudzi|rudzu]] [[mīkla (cepšana)|mīkla]]]]
Visvienkāršāko maizes izstrādājumu pamata sastāvdaļas ir [[milti]], [[raugs]], [[ūdens]] un [[sāls]]. Milti kā galvenā un vissvarīgākā izejviela visvairāk ietekmē gatavās maizes īpašības. Maizi visbiežāk cep no [[kvieši|kviešu]], [[rudzi|rudzu]], [[mieži|miežu]] miltiem, tomēr izmanto arī citu graudu miltus. Mēdz arī sajaukt kviešu miltus ar citiem miltiem, piemēram, rudzu miltiem, no kā cep dažādas rudzu-kviešu maizes. Ūdens vai kāds cits šķidrums ir otra nozīmīgākā sastāvdaļa mīklas veidošanā. Tas ļauj mīklu samīcīt viendabīgā masā, kā arī padara to mīkstāku un elastīgāku. Izmantotais šķidruma daudzums atkarīgs no receptūras. Kviešu mīklā parasti tās 55—65 daļas ūdens uz 100 daļām kviešu miltu, bet rudzu mīklā nedaudz vairāk — 75 daļas ūdens uz 100 daļām rudzu miltu.

Bieži izmanto arī [[sāls|sāli]], kura daudzums atkarīgs no tā, vai mīklai ir pievienotas papildu izejvielas, piemēram, ja kviešu mīklai ir pievienots [[margarīns]], [[cukurs]], [[piens]], [[rozīnes]] vai citas piedevas, tad sāls jāpievieno mazāk — 0,8—1,2% no miltiem. Ja kviešu mīkla ir gatavota tikai no pamatsastāvdaļām, sālim ir lielāka tehnoloģiskā nozīmē, un tas jau jāpievieno 1,5—2% no miltiem. Ja sāli pievieno par daudz, tas kavē mīklas rūgšanu, padara mīklu mitru, grūti mīcāmu un ar nepatīkami sāļu garšu. Lai izceptu raudzētu maizi, kviešu maizei noteikti vajadzīgs arī [[raugs]], bet rudzu maizei — [[ieraugs]], kas darbojas kā bioloģiskais [[irdinātājs]]. Mīklas raudzēšana padara to apjomīgāku, poraināku un mīkstāku, savukārt neraudzētai maizei raksturīga plakana forma. Maizes izstrādājumu uzlabošanai un daudzveidīgākai to klāsta iegūšanai mīklai var pievienot arī dažādas citas papildu sastāvdaļas, piemēram, [[saldviela]]s (visbiežāk [[medus|medu]], cukuru vai [[iesals|iesalu]]), taukvielas, olas, [[piens|pienu]], kā arī dažādus [[Garšaugs|garšaugus]] un [[garšvielas]].<ref name="Kunkulberga, Seglinš">{{Grāmatas atsauce |title=Maizes ražošanas tehnoloģija |author=Daiga Kunkulberga, Valdis Segliņš |year=2010 |publisher=RTU izdevniecība |location=Rīga |isbn=978-9984-32-233-9 |page=16.—17. lpp, 28.—89.lpp, 232.—233}}</ref>

== Maizes cepšana ==
{| style="margin:auto"
|-
! colspan=3 | Maizes cepšana attēlos
|-
|[[Attēls:Výroba chleba (8).JPG|thumb|250px|1/12 Sajauktas mīklas sastāvdaļas]]
|[[Attēls:Výroba chleba (17).JPG|thumb|250px|2/12 Mīklas dalīšana]]
|[[Attēls:Výroba chleba (20).JPG|thumb|250px|3/12 Kukulīšu veidošana]]
|-
|[[Attēls:Výroba chleba (12).JPG|thumb|250px|4/12 Miltu iekaisīšana grozos]]
|[[Attēls:Výroba chleba (24).JPG|thumb|250px|5/12 Grozos salikti kukulīši]]
|[[Attēls:Výroba chleba (25).JPG|thumb|250px|6/12 Kukulīšu raudzēšanas kamerā]]
|-
|[[Attēls:Výroba chleba (29).JPG|thumb|250px|7/12 Kukulīšu virsmas iegriešana]]
|[[Attēls:Výroba chleba (31).JPG|thumb|250px|8/12 Iegriezto kukulīšu likšana plauktā]]
|[[Attēls:Výroba chleba (35).JPG|thumb|250px|9/12 Kukulīšu likšana uz lizes]]
|-
|[[Attēls:Výroba chleba (34).JPG|thumb|250px|10/12 Kukulīšu likšana krāsnī]]
|[[Attēls:Výroba chleba (39).JPG|thumb|250px|11/12 Izcepto kukulīšu izņemšana]]
|[[Attēls:Výroba chleba (42).JPG|thumb|250px|12/12 Kukulīšu likšana plauktā]]
|}

== Maizes uzglabāšana ==
[[Attēls:Mouldy bread.jpg|thumb|200px|[[Pelējums|Sapelējusi]] maize.]]

Maizei kā ātrbojīgam pārtikas produktam ļoti svarīga ir pareiza uzglabāšana, lai tā pēc iespējas ilgāk saglabātos svaiga un kvalitatīva. Sākotnēji maizi nevarēja uzglabāt ilgāk kā vienu vai divas nedēļas, un pat tad tai nebija ļoti augstas patēriņa īpašības — tā bija cieta, sausa un saziedējusi. Lai padarītu maizi garšīgāku, to [[kaltēšana|kaltēja]] [[sausiņi|sausiņos]], mērcēja [[piens|pienā]] vai citādāk mitrināja un atkārtoti sildīja. Attīstoties maizes cepšanas tehnoloģijām un pilnveidojoties to [[receptūra|receptūrām]], tika meklēti veidi, kā padarīt maizi ilgāk uzglabājamu, tomēr tas lielākoties izdevās vien uz maizes tradicionālo īpašību rēķina.

Viens no šādiem veidiem bija maizes klaipa virsmu apstrādāšana ar vielām, kas kavēja maizes mitruma zudumu un sakalšanu, piemēram, senlatvieši maizi iezieda ar [[cūku tauki]]em, [[Senā Ēģipte|Senajā Ēģiptē]] maizes virsmu ierīvēja ar [[ķiploki]]em, bet [[Senā Roma|Senajā Romā]] — ar [[sīpoli]]em, tomēr tas maizei deva attiecīgo piegaršu un smaržas piejaukumu. Risinājums, kas vismazāk ietekmēja maizes īpašības, bija uzlabot maizes [[iesaiņojums|iesaiņojumu]], sākot no [[lini|lina]] drānā kopā ar ķiplokiem iesietiem miltu plāceņiem Senajā Ēģiptē, maizes ietīšanu blīvā maisiņā, vēlāk arī ieziestā papīrā, līdz pat mūsdienu konservu kārbām un daudzslāņainiem iesaiņojumiem, kas paredzēti maizes uzglabāšanai ekstremālos apstākļos (kosmosā, zem ūdens un kalnos).

=== Sacietēšana ===

Maizi uzglabājot 15—25°C temperatūrā pirmās sacietēšanas pazīmes parādās jau aptuveni pēc 10—12 stundām. Pēc izcepšanas mitrums maizes garozā ir ap 5—10%, bet mīkstumā — ap 40—45%. Maizes uzglabāšanas laikā notiek ūdens pārvietošanās no maizes mīkstuma uz garozu, padarot to mīkstāku un elastīgāku, tomēr no garozas virsmas ūdens arī iztvaiko. Iztvaikošanas dēļ maize pakāpeniski sāk zaudēt mitrumu un garoza pēc ilgākas maizes uzglabāšanas laika jau kļūst sausa un trausla, būtiski mainās arī maizes smarža un garša.<ref name="Kunkulberga, Seglinš"/>

Mitruma zudums gan nav vienīgais maizes sacietēšanas iemesls. Daudz lielāka ietekme ir maizē notiekošajām bioķīmiskajām un fizikālajām norisēm, piemēram, [[ciete]]s [[retrogradācija]]i, cietes graudiņu savstarpējai mijiedarbībai, gēla struktūras veidošanās, mijiedarbojoties maizes cietei, [[olbaltumvielas|olbaltumvielām]] un ūdenim vai mijiedarbība starp [[gliadīns|gliadīnu]] un [[glutenīns|glutenīnu]] cietes ķēdē.<ref name="Kunkulberga, Seglinš"/>

== Maizes izmantošana ==
Maizi galvenokārt izmanto kā [[pārtikas produkts|pārtikas produktu]]. Bieži tas ir kā papildēdiens pie [[zupa]]s vai citiem siltajiem ēdieniem. To var izmantot arī kā [[uzkodas|uzkodu]], piemēram, [[sviestmaize|sviestmaizi]].

Kā jau pats nosaukums norāda, sviestmaižu pagatavošanā izmanto [[sviests|sviestu]] (bieži tiek aizstāts ar [[margarīns|margarīnu]]). Papildus var pievienot [[gaļa]]s šķēli, [[desa|desu]], [[siers|sieru]], [[tomāts|tomātu]] un/vai citus pārtikas produktus.

== Skatīt arī ==
* [[Čabata]]

== Atsauces ==
{{atsauces}}

== Ārējās saites ==
{{sisterlinks-inline}}
{{Enciklopēdiju ārējās saites}}
* [http://www.neslimo.lv/pme/?name=maize Neslimo.lv Maize]

{{autoritatīvā vadība}}

[[Kategorija:Maize| ]]