[[Attēls:Universum.jpg|250px|thumb|Universum — C. Flammarion, Woodcut, Paris 1888, Coloration : Heikenwaelder Hugo, Wien 1998.]]
'''Visums''' jeb '''Universs''' ir viss [[laiktelpa]]s [[kontinuums]], kurā mēs pastāvam, ieskaitot visu tajā atrodošos [[matērija|matēriju]] un [[enerģija|enerģiju]]. Citā definējumā tā ir laiktelpas daļa, ko jebkādiem cilvēkam pieejamiem līdzekļiem iespējams novērot ('''Metagalaktika'''). Līdz aptuveni [[20. gadsimts|20. gadsimta]] vidum populārāka bija pirmā no šīm [[definīcija|definīcijām]], taču tagad ar terminu '''novērojamais Visums''' saprot tieši otro definīciju, jo nav iespējams [[eksperiments|eksperimentāli]] pārbaudīt, vai tas, kas atrodas aiz novērojamās [[laiktelpa]]s robežām, atbilst paredzējumiem. Tam nav arī nozīmes [[fizika]]s teoriju izveidē. Ar Visuma [[pētniecība|pētniecību]] nodarbojas [[kosmoloģija]], kas attīstījusies no fizikas un [[astronomija]]s. Teorētiskās kosmoloģijas pārstāvji uzskata, ka šādi ierobežojumi nepastāv vai tos iespējams bez nopietnām sekām pārkāpt, savukārt novērošanas kosmoloģijas pārstāvji uzsver, ka pilnīgi novērojumi nav iespējami, ja fizika vēlas saglabāt vismaz salīdzinošu [[objektivitāte|objektivitāti]].

Novērojamo Visumu mēdz saukt arī par zināmo Visumu, redzamo Visumu vai mūsu Visumu. Visu eksistējošo mēdz dēvēt arī par [[pasaule|pasauli]] vai [[kosmoss|kosmosu]]. Lai arī mūsdienās "pasaule" gandrīz visās valodās pamatā nozīmē "[[Zeme]]", agrāk šo vārdu lietoja, lai apzīmētu visu pastāvošo.

Visuma lielums nav zināms, iespējams, tas ir [[bezgalība|bezgalīgs]].
Lai gan Visums ir ļoti liels, vienīgā zināmā vieta, kur eksistē [[dzīvība]], ir [[planēta]] [[Zeme]].

Ar mūsdienu tehnoloģijām cilvēkiem ir ļauts kosmosā ieskatīties apmēram desmit miljardu [[gaismas gads|gaismas gadu]] attālumā. [[Gaisma]]i ir nepieciešams laiks, lai tā no kosmosa objektiem nokļūtu līdz Zemei, tādēļ objekti redzami tādi, kādi tie bijuši tālā pagātnē.

== Etimoloģija ==
Vārds ''Visums'' ir cēlies no [[latviešu valoda]]s vārda ''viss'', kas norāda to, ka Visums ir viss, kas ir ap mums apkārt. Savukārt Visuma [[sinonīms]] ''Universs'' ir cēlies no [[latīņu valoda]]s vārda ''universum''. Šo vārdu, lai apzīmētu visu apkārtējo, pirmais lietoja [[romieši|romiešu]] filozofs [[Cicerons]].

== Visuma izveidošanās teorija ==
[[Attēls:Hubble ultra deep field.jpg|250px|thumb|Daļa no Visuma, kura nofotografēta no [[Habla teleskops|Habla teleskopa]]]]
Mūsdienu [[kosmoloģija]] uzskata, ka Visuma sākums bijis [[Lielais Sprādziens]], kas notika apmēram pirms 10—15 miljardiem gadu. Pēc šī modeļa Visuma vecums varētu būt aptuveni 13,7 miljardi gadu. Par Lielā Sprādziena modeļa pareizības pierādījumu tiek uzskatīts fakts, ka, jo tālāk kāda [[galaktika]] atrodas no mūsējās, jo ātrāk tā šķiet attālināmies. Tādējādi Lielais Sprādziens vēl nav beidzies — Visums turpina izplesties. Sākumā Visums bija ļoti [[blīvums|blīvs]], karsts un sastāvēja tikai no sīkām daļiņām — [[elementārdaļiņa|elementārdaļiņām]]. Visumam izplešoties, tas pamazām atdzisa un tajā sāka veidoties [[gāze]]s — [[hēlijs]] un [[ūdeņradis]], tas viss notika Visuma pastāvēšanas pirmajās minūtēs. Miljoniem gadu vēlāk Visums bija tik tālu atdzisis, ka no gāzēm sāka veidoties sablīvējumi. Miljardiem gadu vēlāk no sablīvējumiem sāka veidoties galaktikas. Pēc tam galaktikās sāka veidoties [[zvaigzne]]s.

Viedokļi par to, vai Visumam ir galīgs izmērs, atšķiras, toties ir pilnīgi skaidrs, ka tāds ir novērojamajam Visumam. Novērojamajā Visumā ir apmēram 7×10<sup>22</sup> zvaigžņu, kas veido aptuveni 10<sup>10</sup> galaktiku, kas savukārt veido [[galaktiku kopa]]s un [[galaktiku superkopa|superkopas]].

Balstoties tikai uz novērojumiem, jāsecina, ka mēs atrodamies Visuma centrā, jo visos virzienos galaktikas no mums attālinās ar aptuveni vienādu ātrumu. Tomēr jāņem vērā, ka pie šāda secinājuma novērotājs nonāktu arī tad, ja viņš atrastos jebkur citur Visumā.

== Visuma uzbūve ==
[[Attēls:Ilc 9yr moll4096.png|thumb|Visuma [[reliktstarojums|reliktstarojuma]] fons attēlots 2012. gadā pēc 9 gadu ilgiem ''WMAP'' mērījumiem]]
Visums satur 4,9 % [[matērija]]s, 26,8 % [[tumšā matērija|tumšās matērijas]] un 68,3 % [[tumšā enerģija|tumšās enerģijas]]. Tātad 95% Visuma veido mums pavisam nepazīstama matērija un enerģija.<ref>[http://arstechnica.com/science/2013/03/first-planck-results-the-universe-is-still-weird-and-interesting/ First Planck results: the Universe is still weird and interesting] ''[[Planck]]'' misijas pirmie rezultāti {{angliski}}</ref>

== Visuma nākotne ==
Atkarībā no vidējā [[matērija]]s un [[enerģija]]s blīvuma Visums vai nu turpinās izplesties bezgalīgi, vai arī [[gravitācija]]s spēka rezultātā izplešanās palēnināsies un Visums ar laiku sabruks līdz savam sākotnējam stāvoklim (iespējams, visa [[matērija]] sabruks līdz punkta — vai katrā ziņā ļoti maziem — izmēriem). Tomēr pēc tā visa var atkal atkārtoties Visuma izplešanās. Bet, ja Visums turpinās izplesties, tad zvaigznes izstaros visu savu [[enerģija|enerģiju]] un izdzisīs. Tad Visums sastāvēs no melniem ķermeņiem, starp kuriem būs bezgalīgi lieli [[attālums|attālumi]], kas tikai pieaugs Visuma [[izplešanās]] dēļ.

Pašreizējie pētījumi gan rāda, ka Visums drīzāk turpina izplesties un ka šis [[Visuma paātrināta izplešanās|izplešanās ātrums pieaug]], nevis sarūk.

== Atsauces ==
{{Atsauces}}

== Skatīt arī ==
* [[Laiktelpa]]
* [[Lielais sprādziens]]
* [[Reliktstarojums]]

== Ārējās saites ==
{{sisterlinks-inline}}
{{Enciklopēdiju ārējās saites}}
* [https://web.archive.org/web/20080122065350/http://www.astro.lv/visums/kas_ir_visums.htm Kas ir Visums?] (www.astro.lv)

{{autoritatīvā vadība}}
{{Visuma struktūru veidi}}
[[Kategorija:Visums| ]]