[[Attēls:Gpsandariskijun990fc.jpg|right|300px|thumb|Daugava pie Sandarišķiem, Daugavas loki, 1999. gada jūnijs]]
'''Upe''' ir pa Zemes virsmu plūstoša ievērojama izmēra ūdenstece, kurai ir izteikta gultne. Daļa upes tecējuma var būt pazemē. Upe var sākties no [[avots|avota]], [[ezers|ezera]], nelielu [[strauts|strautu]] grupas vai no lielāka [[mitrājs|mitrāja]]. Nelielas upes sauc par '''[[strauts|strautiem]]''' (nav stingri nošķirtas robežas starp strautiem un upēm).

Upēm ir izšķiroša nozīme [[civilizācija]]s vēsturē — upju ielejās attīstījās pirmās civilizācijas. Arī mūsdienās liela daļa pasaules lielo [[pilsēta|pilsētu]], tai skaitā Latvijas pilsētu, atrodas upju krastos.

Ar upju pētīšanu nodarbojas [[hidroloģija]]. Šī [[zinātne]] ir plašāka, jo tā nodarbojas ar visu veidu ūdenstilpju izpēti. Nereti tiek apgalvots, ka ar upju izpēti nodarbojas [[limnoloģija]], tomēr šo zinātni vairāk asociē ar [[ezers|ezeru]] izpēti.

== Pamatjēdzieni ==

* '''Upes baseins''' — zemes platība (teritorija), no kuras visi virszemes noteces ūdeņi pa strautiem, upēm un ezeriem nonāk upes grīvā, grīvlīcī (''estuārā'') vai deltā un ietek jūrā. Divu dažādu upju baseinus nošķir '''[[ūdensšķirtne]]'''.
* '''Upes gultne''' — padziļinājums zemes virsmā, pa kuru pašreizējā laikā tek upe un gada lielāko laiku [[ūdens]] atrodas tikai gultnē. Upes gultne, pakāpeniski padziļinoties veido [[ieleja|ieleju]]. Kalnu upju ielejas var būt pat vairākus kilometrus dziļas.
* '''Upju baseinu apgabals''' — sauszemes un jūras teritorija, ko veido vienas upes vai vairāku blakus esošu upju baseini, kā arī ar tiem saistītie pazemes ūdeņi un piekrastes ūdeņi, kas saskaņā ar ''Ūdens apsaimniekošanas likumu'' ir upju baseinu apsaimniekošanas pamatvienība.

Upes sākumu sauc par '''izteku'''. No iztekas upes plūst uz leju un galu galā ietek citā upē, [[jūra|jūrā]] vai [[okeāns|okeānā]], vai arī izzūd [[tuksnesis|tuksnešos]]. Pie ietekas ir upes gultnes zemākais punkts — '''bāzes līmenis'''. Pa ceļam uz jūru vai okeānu upe var ietecēt citā upē, [[ezers|ezerā]]. Daudzas upes ietek arī [[beznoteces ezers|beznoteces ezeros]] un to ūdens tiešā veidā nenokļūst jūrā, okeānā ([[Volga]], [[Amudarja]] u.c.). Sausos (arīdos) reģionos upes var arī nesasniegt citu ūdenstilpi un izsīkt tuksnesī.

Upes ūdens plūst pa upes '''[[kanāls|kanālu]]''', kas sastāv no '''[[gultne]]s''' un diviem '''[[krasts|krastiem]]'''. Labais krasts atrodas labajā pusē, lūkojoties lejup, pa straumi. Mākslīgi veidotu ūdensteci dēvē par '''kanālu'''.

Mazākas upes, kas pievienojas lielākai upei, sauc par '''[[pieteka|pietekām]]'''. Upe ar savām pietekām, skatoties no augšas, kartē veido savdabīgu dendrītisku (kokveida) struktūru — tipisku dabiskas izcelsmes [[fraktālā struktūra|fraktālo struktūru]].

Augstuma starpība starp upes izteku un ieteku ir upes '''kritums'''. Visbiežāk upes sākuma posmā ('''augštece''') kritums uz kilometru ir lielāks, nekā beigu posmā ('''lejtece''').

Galvenie upes lieluma rādītāji ir upes '''garums''' un '''notece'''. Upes garums ir upes gultnes garums, mērot pa gultnes viduslīniju no upes iztekas līdz ietekai. Šo šķietami vienkāršo parametru nereti ir grūti izmērīt — bieži upi veido ļoti līdzīga izmēra pietekas un ir neskaidrs, kuru no šīm pietekām uzskatīt par galveno upes gultni. Ja upe iztek no ezera, dažos gadījumos pie upes garuma pieskaita ezerā garākās pietekas garumu, dažos gadījumos — nē.

Upes notece ir upes nestā ūdens tilpums noteiktā laika posmā — biežāk mēra vidējo gada noteci, kuru izsaka kubikkilometros.

Upes '''straumes ātrums''' ir ūdens plūsmas ātrums upes gultnes centrālajā daļā — šo lielumu parasti izsaka metros sekundē. Tuvāk krastiem straumes ātrums ir mazāks.

=== Citi topogrāfijas jēdzieni ===
[[Attēls:Victoria Falls aerial view September 2003.jpg|thumb|200px|right|Zambezi upe un Viktorijas ūdenskritums, Zambijas un Zimbabves robeža Āfrikā]]
Upe tecējumā tiecas veidot līkumus, izskalojot vienu krastu un uzkrājot sanesas pie otra. Izteiktus upes līkumus, jo sevišķi, ja tie seko viens aiz otra, sauc par [[meandrs|meandriem]]. Nereti upe pārrauj šādu līkumu un sanesas aiztaisa abus līkuma galus, to atdalot no upes. Šādu atdalītu vai daļēji atdalītu upes līkumu sauc par [[vecupe|vecupi]].

Upes, kuru ūdens nes daudz [[sanesas|sanesu]], pie to ietekas veido plašas [[upes delta|deltas]], kur upe nereti sadalās vairākos kanālos. Līdzenumu upes, kuras ietek sāļajās jūrās vai okeānos, kurās notiek [[paisums]] un [[bēgums]], veido [[estuārs|estuārus]].

Laika gaitā upes tiecas izskalot savas gultnes aizvien dziļāk, pēc iespējas tuvinot gultni visā tās garumā bāzes līmenim. Tomēr upes gultnes izskalošana notiek pietiekami lēni, lai tā mijiedarbotos ar [[Zemes garoza]]s [[tektonika|tektoniskajiem]] procesiem — Zemes garozas celšanos, lūzumu veidošanos. Šajā ziņā upes var iedalīt:

* '''Jauna upe''' — šāda upe ir ar lielu kritumu, maz pietekām, lielu straumes ātrumu. Upes gultne tiek erodēta galvenokārt dziļumā, nevis platumā.
* '''Nobriedusi upe''' — lēnāka, ar mazāku kritumu. Šādai upei ir daudz pieteku, tās notece parasti ir lielāka kā jaunai upei. Nobriedušu upju gultnes tiek erodētas platumā nevis dziļumā.
* '''Veca upe''' — upe ar zemu straumes ātrumu un zemu erozijas enerģiju. Šādām upēm ir plašas [[paliene]]s un tām raksturīgi [[plūdi]].
* '''Atjaunota upe''' — Zemes garozas kustību rezultātā šāda upe atkal sāk strauji izskalot gultni, tās ātrums un erozijas enerģija uz laiku ir pieaugusi.

Izdala arī '''līdzenumu upes''', kas plūst cauri līdzenumiem, ir lēnas, līkumainas, ar daudz pietekām.

Ja upei ir liels kritums, tās gultnē var veidoties [[krāces]] vai pat [[ūdenskritums|ūdenskritumi]]. Krāces padara upi interesantu ūdenstūristiem. Upes ar lielu kritumu un noteci ir ar lielu potenciālu [[hidroelektrostacija|hidroelektriskās]] enerģijas ieguvei.

== Flora un fauna ==
Upēs pārsvarā ir [[saldūdens]]. Pastāvīgi plūstošajā saldūdenī veidojas savdabīga dzīvnieku un augu valsts, kas citur nav sastopama.

== Ģeopolitiskās robežas ==
[[Attēls:Narva jõgi 1999.jpg|thumb|200px|left|Narvas upe - robeža starp Igauniju un Krieviju. Tuvplānā Ivangorodas cietoksnis, tālumā Narvas pils.]]
Upes daudzviet pasaulē kalpo un agrāk kalpojušas par dabisku robežu starp [[tauta|tautām]] un [[valsts|valstīm]]. [[Donava]] ilgstoši kalpoja par [[Romas impērija]]s robežu. [[Misisipi (upe)|Misisipi]] kalpo par robežu, kas nosacīti sadala ASV rietumos un austrumos. Arī Latvijā upes kalpo par robežām — [[Daugava]] ir kalpojusi par robežu starp [[sēļi|sēļu]] un [[latgaļi|latgaļu]] apdzīvotajām zemēm, [[Mēmele]], [[Gauja]] un daudzas citas upes kalpo par dabiskās robežām ar mūsu kaimiņvalstīm.

Tai pat laikā upes nereti veido kultūru un civilizāciju galvenās asis. Tūkstošiem gadu par šādu centrālo asi kalpojusi [[Nīla]], [[Inda]], [[Ganga]], [[Tigra]] un [[Eifrata]] un citas upes. Latvijā par sava veida attīstības asi [[Vidzemes lībieši]]em kalpojusi [[Gauja]], savukārt [[Daugava]] ir sava veida centrālā ass, ap kuru veidojusies [[latvieši|latviešu]] nācija.

== Upju klasifikācijas sistēmas ==
* '''[[Starptautiskais upju grūtības klasifikators]]''' — upju navigācijas grūtības klasifikators. Visvieglāk izbraucamās ir I klases upes, visgrūtāk izbraucamās — VI klases upes.
* '''[[Štrālera ūdensteču kārta]]''' — metode upju klasificēšanai, balstoties uz upei pienākošo pieteku hierarhiju. Pirmās kārtas ūdenstece ir upes izteka, kurai vēl nav pieteku. [[Amazone (upe)|Amazone]] sasniedz divpadsmito kārtu. Aptuveni 80% pasaules ūdensteču ir pirmajā un otrajā kārtā.

== Plūdi ==
[[Attēls:Hitzacker Hochwasser 2006.jpg|thumb|200px|right|Plūdi Elbā, 2006. gads]]
[[Plūdi]] ir dabiska upes gada cikla sastāvdaļa. Cilvēka aktivitāšu dēļ upju plūdi pašiem cilvēkiem kļūst par nozīmīgu problēmu. [[Mežu izciršana]], purvu nosusināšana, upju gultnes iztaisnošana un gultnes iekļaušana dambjos novedusi pie daudz intensīvākiem plūdiem. Raksturīgi arī, ka cilvēki apbūvē upes palieni un pēc tam cenšas novērst dabisko šo palieņu applūšanu.

== Upju pārveidošana ==
Cilvēki lielā mērā ietekmē upes un daudzos planētas reģionos dabiskas, cilvēka nepārveidotas upes praktiski vairs neeksistē. Pārveidotās upēs ir ievērojami izmainīta vai sagrauta dabiskā upes [[ekosistēma]]. Galvenie upju pārveidošanas veidi:
* [[Aizsprosts|Dambju]] būve elektroenerģijas ieguvei, ūdens noteces regulēšanai, ūdens uzkrāšanai.
* Upes gultnes iekļaušana dambjos, uzbērumos, lai tādējādi novērstu upes pārplūšanu.
* [[Kanāls|Kanālu]] izbūve, savienojot dažādas upes, ezerus, jūras.
* Upju iztaisnošana ar mērķi padarīt tās kuģojamas jeb lai palielinātu ērti apsaimniekojamas zemes platību.
Aizvien biežāk notiek mēģininājumi upes [[renaturalizācija|renaturalizēt]], mākslīgi atkal izlīkumojot agrāk iztaisnotās upes ([[Slampe (upe)|Slampes]] upe [[Tukuma rajons|Tukuma rajonā]]), nojaucot dambjus, veidojot krāces. Arī Latvijā liela daļa upju ir pārveidotas un tāpēc jo īpaši vērtīgi un saudzējami ir maz pārveidotie upju, jo sevišķi lielo upju posmi.

== Upju šķērsošana ==
[[Attēls:View from the London Eye 10-2003 02.jpg|thumb|right|200px|Tilts — viens no populārākajiem veidiem upju šķērošanai. Attēlā — tilti pār Temzu Londonā.]]
Tā kā upes kalpo par lielisku, dabisku norobežojumu, jau no seniem laikiem aktuālas ir metodes drošai un ātrai upes šķērsošanai. Upes šķērsojuma veidi:
* [[Brasls]]
* [[Prāmis]]
* [[Tilts]]
* [[Tunelis]]
* [[Metro]]

=== Upes kā ūdensceļš ===
Upes var kalpot par ļoti efektīvu un lētu iekšzemes transporta ceļu. Upes kā ūdensceļi tika ļoti plaši izmantotas agrāk, kad nebija attīstīta sauszemes ceļu infrastruktūra un transporta līdzekļi. Mūsdienu Latvijas teritorijā par šādu starptautiskas nozīmes ūdensceļu kalpoja Daugava.

No drošības viedokļa agrāk bija ērtāk novietot nozīmīgas apmetnes nevis tiešā jūras krastā, kur tām var negaidīti uzbrukt no jūras, bet gan upes krastā netālu no upes ietekas jūrā. Šādu pilsētu joprojām varēja ērti sasniegt ar kuģiem gan no jūras puses, gan iekšzemes puses. Vienlaikus iebrucējiem bija grūti nemanīti piekļūt šādai apmetnei. Šādi izskaidrojams ir arī tādu nozīmīgu pilsētu kā [[Londona]], [[Parīze]], [[Sanktpēterburga]] novietojums. Arī [[Rīga]]s atrašanās vietu izvēlējās šādu aspektu dēļ.

Mūsdienās upes joprojām daudzviet kalpo kā nozīmīgs ūdensceļš. Šo iespēju bieži izmanto arī tūristi.

== Upju rekordi ==
* Pasaulē '''garākā''' upe ir [[Nīla]] (6650 km).<ref>[https://www.britannica.com/place/Nile-River Nile River]</ref> 2007. gadā brazīliešu zinātnieki izpētījuši, ka [[Amazone]]s garums ir 6 992 km,<ref>{{Tīmekļa atsauce|url=https://www.delfi.lv/news/arzemes/zinatnieki-amazone-tomer-ir-garaka-upe-pasaule.d?id=21319164|title=Zinātnieki: Amazone tomēr ir garākā upe pasaulē|last=|first=|access-date=|date=03.07.2008}}</ref> taču šo rezultātu iegūšanas metodika tiek apstrīdēta un joprojām notiek debates par garākās upes statusu.<ref>[https://www.britannica.com/place/Amazon-River#ref277047 The length of the Amazon]</ref>
* Par pasaulē '''platāko''' upi nereti dēvē [[Laplata (estuārs)|Laplatu]]. Patiesībā tas ir estuārs, ko veido vairākas lielas Dienvidamerikas upes. Laplatas platums ir no 48 km līdz 220 km.
* '''Ūdeņiem bagātākā''' upe ir [[Amazone (upe)|Amazone]]. Ik sekundi tā nes 219 000 m³ ūdens.
* Vislielākais sateces '''baseins''' arī ir Amazonei — 6 915 000 km².
* '''Dziļākā''' upes ieleja ir [[Kali Gandaki]] upei [[Nepāla|Nepālā]]. Virs upes krasta 8 000 m augstumā paceļas [[Dhaulāgiri]] un [[Annapūrna]].

== Skatīt arī ==

* [[Pasaules garākās upes]]
* [[Strauts]]
* [[Ezers]]
* [[Jūra]]

== Atsauces ==
{{atsauces}}

== Ārējās saites ==
{{sisterlinks-inline}}
{{Enciklopēdiju ārējās saites}}

{{autoritatīvā vadība}}

[[Kategorija:Upes| ]]