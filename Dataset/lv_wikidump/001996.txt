{{Papildu atsauces+}}
{{infokaste+}}
[[Attēls:Jelgava Castle (Schloss Mitau).JPG|300px|right|thumb|Jelgavas pils mūsdienās.]]
[[Attēls:Jelgavas pils un pilsēta 17. gadsimtā.jpg|thumb|300px|Jelgavas pilsēta (pa kreisi) un pils (pirms bastionu uzcelšanas 17. gadsimta pirmajā pusē).]]
[[Attēls:Mitau Ordensburg 1703.jpg|thumb|300px|Vecās Jelgavas pils skats (no 1703. gada gravīras).]]
[[Attēls:Mitaw Schloss.jpg|thumb|300px|Vecās Jelgavas pils plāns 17. gadsimta beigās (no Zviedrijas kara arhīva).]]
[[Attēls:Jelgavas vecā pils 18. gadsimtā.jpg|thumb|300px|Jelgavas vecā pils 18. gadsimtā (no [[Broce]]s kolekcijas).]]
'''Jelgavas pils''' ir bijusī [[Kurzemes hercogi|Kurzemes hercogu]] rezidence [[Jelgava|Jelgavā]]. Atrodas uz salas starp [[Lielupe|Lielupi]] un tās atteku [[Driksa|Driksu]]. [[arhitekts|Arhitekta]] [[Frančesko Bartolomeo Rastrelli]] (1700—1771) celtā [[pils]] ir viena no nedaudzajām [[Kurzemes un Zemgales hercogiste]]s (1562—1795) galvaspilsētas ēkām, kas atjaunota sākotnējā izskatā pēc Jelgavas sagraušanas [[Latvijas okupācijas hronoloģija (1944—1945)|1944. gada vasaras kaujās]] Otrā pasaules kara laikā. Pēc platības uzskatīta par lielāko pili Latvijā.<ref>{{Tīmekļa atsauce|url=http://www.ambermarks.com/Rekordi/Pilis.htm|title=Latvijas pieminekļu rekordi - pilis|website=www.ambermarks.com|access-date=2020-04-05}}</ref>

== Vēsture ==

=== Vecā Jelgavas pils ===
Pirmā Jelgavas pils bija [[Livonijas ordenis|Livonijas ordeņa]] [[Jelgavas komturi|Jelgavas komtura]] koka pils, kas [[Mītavas pils uzcelšana|1265.-1266. gadā tika uzcelta]] uz Garās salas Lielupē.<ref name=":0">{{Grāmatas atsauce|title=Jelgavas pils|last=Lancmanis|first=Imants|publisher=Zinātne|year=2006|isbn=9984-767-55-8|location=Rīga}}</ref> Vecā pils bija krietni mazāka par tagadējo un bija izvietota mūsdienu pils pagalma vietā. Pils bija viegli sasniedzama no Rīgas pa [[Lielupe]]s ūdensceļu. Tās celšanai bija divi iemesli — būt par atbalsta punktu tālākai [[zemgaļi|zemgaļu]] pakļaušanai un neļaut zemgaļiem izmantot [[Mežotne]]s ostu.<ref>Indriķis Šterns, "Latvijas vēsture 1180—1290 Krusta kari", Rīga, Latvijas vēstures institūta apgāds, 2002</ref> 1345. gada ziemā [[Lietuvas dižkunigaitis]] [[Aļģirds]] kopā ar savu brāli [[Ķēstutis|Ķēstuti]] iebruka Zemgalē un viņu vadītais karaspēks aplenca Jelgavas pili. Pils aplenkuma laikā leiši koka pili nodedzināja kopā ar 7 ordeņa brāļiem un 600 zemgaļiem, izglābās vienīgi divi ordeņa brāļi, viens priesteris un 16 zemgaļi. 14. gadsimta 2. ceturksnī koka pils vietā tika uzbūvēta mūra pils no laukakmeņiem, dolomīta un ķieģeliem. Tās platums bijis 30 metru un garums 35—36 metri, katrā stūrī atradies sargtornis.<ref name=":0" /> Zināms, ka [[1451]]. gadā pilī bijuši 10 lielgabali un 5 svina ložu šautenes, zirgs un bruņas bija tikai komturam.

[[Gothards Ketlers|Hercogs Gothards]] par savu rezidenci izvēlējās Rīgas pili, tomēr drīz vien izlēma veidot jaunu pārvaldes centru Jelgavā, kas bija iepriekšējam varas centram Rīgai tuvākā jaunās hercogistes pils stratēģiski izdevīgā vietā pie Lielupes ūdensceļa. 1560.-1570. gados pilī tika veikta pārbūve galvenokārt Ziemeļeiropas manierisma stilā.<ref name=":0" />

1622. gada novembrī [[Poļu—zviedru karš (1600—1629)|Poļu—zviedru kara]] laikā Jelgavas pilī tika noslēgts [[Jelgavas pamiers]], pils cieta karadarbībā [[1621]]., [[1622]]. un [[1625]]. gadā. [[1658]]. gadā [[Otrais Ziemeļu karš|Otrā Ziemeļu kara]] laikā Jelgavas pili ieņēma un izpostīja zviedru karavīri, kas saņēma gūstā hercogu Jēkabu un līdz [[1660]]. gadam viņš atradās gūstā [[Ingrija|Ingrijā]]. Tika konfiscēts hercoga arhīvs, kuru zviedriem vēlāk atņēma krievi. Kara laikā Jelgavas pils bija tā sapostīta, ka hercoga sēdeklis tika īslaicīgi pārcelts uz [[Grobiņas pils|Grobiņas pili]].

1690. gados pils ēkas cieta vētrās — 1694. gadā vētra sagāza zirgu stalli, bet 1696. gadā tas pats piemeklēja kariešu noliktavu.<ref name=":0" /> Šai pašā laikā notika citu saimniecisko ēku atjaunošanas un celtniecības darbi.<ref name=":0" />

1705. gadā un pēc tam atkārtoti 1709. gadā [[Lielais Ziemeļu karš|Lielā Ziemeļu kara]] laikā Krievijas karaspēks iekaroja pili, bet tā pie tam smagi cieta no apšaudēm. Pilī joprojām atradās garnizons un tajā tika veikti kosmētiski remonti, taču vairums tās ēku bija kļuvušas nelietojamas.<ref name=":0" />

[[1718]].—[[1722]]. gadā [[Anna I|hercogienei Annai]] tika uzcelta jauna pils tagadējās [[Jelgavas akadēmiskā ģimnāzija|''Academia Petrina'' ēkas]] vietā un vecā viduslaiku pils palika neapdzīvota. To uzspridzināja 1737. gadā, kad ar [[Ernsts Johans Bīrons|Ernsta Johana Bīrona]] pavēli sāka celt mūsdienās redzamo Jelgavas pili.

=== Jaunās pils būve (1738—1772) ===
Pašreizējās pils vēsture aizsākās 1738. gadā, kad pēc [[Kurzemes un Zemgales hercogi|Ketleru dinastijas]] pēdējā hercoga [[Ferdinands Ketlers|Ferdinanda]] nāves par jauno Kurzemes — Zemgales valdnieku ievēlēja [[Ernsts Johans Bīrons|Ernestu Johanu Bīronu]] (1690—1772) — Krievijas ķeizarienes [[Anna I|Annas Ivanovnas]] favorītu. Lai pasvītrotu hercogu dinastijas maiņu Kurzemē, Ernests Johans nolēma jauno rezidences pili būvēt iepriekšējās hercogu rezidences — 14. gadsimtā celtās [[Livonijas ordenis|Livonijas ordeņa]] pils vietā. Veco Jelgavas pili tā paša gada rudenī uzspridzināja un nojauca, lai atbrīvotu vietu jaunceļamajai pilij.

1738. gada 14. jūnijā tika likts jaunās pils pamatakmens un uzsākti būvdarbi. Pils celtniecība norisinājās divos posmos: 1738.—1740. gadam un 1763.—1772. gadam.

Pils sākotnēji tika būvēta lielā steigā, nenojaucot veco ēku pamatus un vietām pat atstājot ēku pirmā stāva atliekas, apberot tās ar zemi.<ref name=":0" /> 1740. gada rudenī visi trīs pils korpusi bija uzmūrēti un centrālajiem jau uzsākti iekštelpu apdares darbi. Cilvēku trūkuma dēļ nācās papildus vietējiem strādniekiem celšanai nosūtīt mūrnieku brigādes no [[Sanktpēterburga|Pēterburgas]] un apkaimes.<ref name=":0" /> Pārtraukums pils būvdarbos iestājās pēc hercoga Ernesta Johana aresta 1740. gada 20. novembrī Pēterburgā un tam sekojošās trimdas. No Jelgavas uz Pēterburgu aizveda hercogam konfiscētos būvmateriālus, apdares materiālus, [[krāsns|krāsnis]], logus un daudzus citus priekšmetus, kurus Rastrelli izmantoja Pēterburgas piļu celtniecībā.

Pēc hercoga [[restitūcija]]s 1762. gadā varēja uzsākt pils atjaunošanu un būvdarbu pabeigšanu. 1764. gada pavasarī finansiālās grūtības un darba spēka trūkums bija par pamatu tam, ka tikai 1772. gada 8. decembrī hercogs Ernsts Johans varēja pārcelties dzīvot savā jaunajā rezidencē, bet pils [[iekšējā apdare]] turpinājās vēl ilgi pēc tam. 1788. gadā nodega pils Ziemeļu korpuss un puse no centrālā korpusa.

=== Francijas karaļa rezidence (1798—1800, 1804—1807) ===
[[Attēls:Jelgavas pils interjers.jpg|200px|left|thumb|Jelgavas pils bijušais interjers.]]
[[Attēls:Jelgavas pils 19. gs. beigās.png|200px|left|thumb|Jelgavas pils attēls no Trīsvienības baznīcas torņa.]]
1798. gada martā pēc Krievijas imperatora lūguma Jelgavas pilī apmetās [[Francijas karalis]] [[Luijs XVIII]] ar [[galms|galmu]], bet, mainoties politiskajai situācijai, 1801. gada sākumā franču emigranti bija spiesti Krieviju atstāt.<ref name=":0" /> Otro reizi Francijas karalis [[inkognito]] kā [[Lilles grāfs]] uzturējās pilī no 1805. gada sākuma līdz 1807. gada rudenim. 1805. gadā Ziemeļu korpuss izdega atkārtoti.

=== Kurzemes gubernatora rezidence (1795—1798, 1807—1915) ===
[[Attēls:Jelgavas pils 1915.jpg|200px|left|thumb|Jelgavas pils (pirms 1915. gada).]]
1795. gadā Kurzemes un Zemgales hercogiste tika inkorporēta [[Krievijas Impērija]]s teritorijā kā [[Kurzemes guberņa]]. Pilī izveidoja gubernatora rezidenci un izvietoja guberņas administratīvās iestādes. 1812. gadā pilī īslaicīgi iekārtojās [[Napoleons Bonaparts|Napoleonam]] pakļautās [[Kurzemes, Zemgales un Piltenes hercogiste]]s valdība ar grāfu Mēdemu priekšgalā. Pēc kara pilī atkal iekārtojās Kurzemes gubernators. 1816. gadā atkal izdega Ziemeļu korpuss. Līdz pat 1915. gadam pilī izvietojās guberņas administratīvais centrs, pēc tam — vācu armijas štābs..

=== Lauksaimniecības akadēmija (no 1937. gada) ===
[[Latvijas brīvības cīņas|Latvijas brīvības cīņu]] laikā 1919. gada novembrī pili daļēji nodedzināja [[Pāvels Bermonts|Bermonta-Avalova]] vadītās [[Rietumkrievijas Brīvprātīgo armija]]s karavīri, pēc kā pils vairākus gadus bija pakļauta stihiskai izlaupīšanai.<ref name=":0" /> Pēc kara beigām nopostītā pils nonāca Latvijas valsts īpašumā, un 1927. gadā to sāka atjaunot. 1936. gada 26. jūlijā [[Ministru Kabinets]] pieņēma lēmumu [[Latvijas Universitāte]]s Lauksaimniecības fakultāti pārcelt uz Jelgavas pili, izveidojot Jelgavas Lauksaimniecības akadēmiju.

Lauksaimniecības akadēmijas laboratorijas vajadzībām 1937. gadā lika pamatus jaunajam pils rietumu spārnam. Agrāko brīvo atvērumu pret pilsētu aizbūvēja ar divstāvu korpusu pēc profesora [[Eižens Laube|Eižena Laubes]] projekta, tādējādi pili noslēdzot ciešā četrstūra blokā.

1937. gada 5. septembrī Jelgavā Zemgales izstādes laikā notika 3. Pļaujas svētki, kuros Valsts prezidents [[Kārlis Ulmanis]] pili nodēvēja par Viestura piemiņas pili.

[[Otrais pasaules karš|Otrā pasaules kara]] kauju laikā no 1944. gada jūlija līdz oktobrim pili nodedzināja un daļēji sagrāva. Pils atjaunošanas darbi tika pabeigti 1961. gadā, pēc pārbūves palicis tikai pils ārējais apveids. Tagad pilī izvietota [[Latvijas Biozinātņu un tehnoloģiju universitāte|Latvijas Lauksaimniecības universitātes]] administrācija un trīs no deviņām tās fakultātēm ([[Latvijas Lauksaimniecības universitātes Informācijas tehnoloģiju fakultāte|Informācijas tehnoloģiju]], [[Latvijas Lauksaimniecības universitātes Lauksaimniecības fakultāte|Lauksaimniecības]] un daļēji [[Latvijas Lauksaimniecības universitātes Pārtikas tehnoloģijas fakultāte|Pārtikas tehnoloģijas]])

== Hercogu kapenes ==
{{pamatraksts|Kurzemes hercogu kapenes }}
[[Attēls:4217JelgavaSarkofagai.jpg|thumb|250px|Kurzemes hercogu sarkofāgi]]
Jau 1740. gadā pils [[cokolstāvs|cokolstāvā]] iekārtoja atsevišķas telpas hercogu [[kapenes|kapeņu]] vajadzībām un uz tām pārvietoja mirušo valdnieku [[sarkofāgs|sarkofāgus]] no iepriekšējās, 1583. gada celtās un 1738. gadā nojauktās [[baznīca (celtne)|baznīciņas]] pagraba [[velve]]s. 1820. gadā kapenes ierīkoja Dienvidaustrumu skvēra cokolstāvā, kur tās atrodas arī šodien.

Pavisam kapenēs apbedīti 24 [[Ketleru dzimta|Ketleru]] un 6 [[Bīronu dzimta]]s pārstāvji. Apbedījumi 21 metāla sarkofāgā un 9 koka zārkos attiecas uz laika posmu no 1569. gada līdz 1791. gadam. 1973. gadā [[Rundāles pils muzejs]] uzsāka kapeņu [[inventarizācija|inventarizāciju]] un [[restaurēšana|restaurēšanu]], bet kopš 1992. gada vasaras tās atvērtas apmeklētājiem.

== Atsauces ==
{{atsauces}}

== Skatīt arī ==
* [[Latvijas Piļu un muižu asociācija]]

== Ārējās saites ==
* Armin Tuulse. [https://dspace.utlib.ee/dspace/bitstream/handle/10062/20775/verhandlung_33_1942.pdf Die Burgen in Estland und Lettland] {{Webarchive|url=https://web.archive.org/web/20210826160622/https://dspace.ut.ee/bitstream/handle/10062/20775/verhandlung_33_1942.pdf |date={{dat|2021|08|26||bez}} }}. Dorpater Estnischer Verlag, 1942 {{vāciski}}
* [http://www.vietas.lv/index.php?p=2&id=7160 Jelgavas pils]. Vietas.lv
* [https://web.archive.org/web/20160305192351/http://www.pilis.lv/lv/biedri/objects/1906/211 Jelgavas pils]. Piļu un muižu asociācija

{{Latvijas viduslaiku pilis}}
{{Kurzemes un Zemgales hercogiste}}
[[Kategorija:Livonijas ordeņa pilis]]
[[Kategorija:Jelgava|Pils]]
[[Kategorija:Pilis Latvijā]]
[[Kategorija:Baroka arhitektūra]]
[[Kategorija:Arhitektūras pieminekļi Latvijā]]
[[Kategorija:Jelgavas vēsture]]